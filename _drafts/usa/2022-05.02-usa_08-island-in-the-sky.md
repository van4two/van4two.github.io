---
layout: post
title:  Canyonlands - Island in the Sky
pics: 2022-04-25-usa
gallery_url: https://photos.app.goo.gl/JneRfGRjKM6Ku5ZV6
tags: utah canyon national-park
cat: usa
header:
    teaser: /assets/img/cover/usa-parks/08.jpg

---

{% google_photos page.gallery_url none %}

{% include img.html id=1 cap="Didascalia" %}

Sveglia alle 7:30 nell'area per primitive camping di Cotter Mine road. Il sole splende nel cielo e c'è molto meno vento di ieri. Facciamo colazione con i muffin presi al City market e ci avviamo verso Island in the Sky, il settore più frequentato di Canyonlands. Ripercorriamo quindi la strada 313, questa volta lasciando a sinistra il Dead Horse Point e proseguendo fino all'ingresso del parco, dove troviamo un po' di coda, che si smaltisce comunque in una decina di minuti.
Ci fermiamo al visitor center, piuttosto imballato, dove sfruttiamo la connessione Wi-Fi gratuita e i bagni e dove compriamo un puzzle per i patatini e calamite per i genitori di Ste. Ci dirigiamo poi alla scoperta del parco. Come prima cosa ci fermiamo al parcheggio del Mesa Arch, raggiungibile in un quarto d'ora a piedi per sentiero asfaltato. Chiaramente è molto frequentato, essendo una delle attrazioni principali del parco ed essendo anche facilmente raggiungibile. E in effetti lo troviamo attorniato da turisti. Oltretutto, essendo noto per le foto all'alba, ora si trova controluce, situazione non ideale per la fotografia. È comunque notevole, specialmente considerando il contesto in cui si inserisce, ovvero il ciglio del canyon con sotto il White Rim e il Colorado river che scorre in lontananza. Island in the Sky infatti presenta una forma pressoché triangolare con i due fiumi, Colorado e Green River, che lo delimitano e si uniscono al suo margine meridionale. Dopo il Mesa Arch proseguiamo lungo la strada principale del parco fermandoci al Buck Canyon overlook. Questo belvedere, non particolarmente segnalato dalle guide, regala invece un ottimo colpo d'occhio nel canyon dove sono evidenti le sterrate sul White Rim percorribili solo in 4x4. La stessa zona è quella in cui è stata girata la scena finale di Thelma e Louise. Al belvedere troviamo una sorta di Magic bus, abitato da una coppia di fricchettoni con cane, anch'essi in visita al parco. Proseguiamo fino al Grand view overlook, piuttosto frequentato a giudicare dalla quantità di auto parcheggiate. Si tratta del punto panoramico alla fine della strada del parco, quindi anche di quello che più si protende nel canyon. Già dai dintorni del parcheggio si gode di belle viste ma, volendo, è possibile percorrere un sentiero che consente di proiettarsi ancora piú nel Canyon. Visitiamo anche l'Orange overlook, con vista sul lato occidentale del parco, sul canyon scavato dal Green River, e il White Rim overlook sul lato orientale, con viste spettacolari simili a quelle del Buck Canyon overlook. A questo punto, appagati dalla seppur rapida visita del parco, torniamo al visitor center a fare acqua per poi dirigerci nuovamente al Dead Horse Point State park: dal momento che il biglietto fatto ieri vale due giorni, decidiamo di farci una puntata per qualche altro scatto fotografico visto che ieri le condizioni di cielo e luce non erano delle migliori. Il panorama di oggi infatti è molto più luminoso e pieno di colore. Pranziamo anche oggi a uno dei tavoli da picnic coperti di ieri e, di nuovo, vengono a trovarci gli scoiattoli. Dopo pranzo Ste fa una pennica mentre io metto su il caffè e mi siedo al sole scrivendo un po' del diario di viaggio. Dopo un'oretta ci rimettiamo in marcia: ripercorriamo la strada 313 verso Moab, per poi svoltare a sinistra sulla strada ... in direzione nord e, da qui, prendere la freeway ... verso sud-ovest. Per un'ora circa attraversiamo solo paesaggi color senape brulli e desertici, con poche costruzioni ed elementi caratterizzanti. Dopo Green River (controllare) usciamo dall'autostrada e ci indirizziamo verso il Goblin State park. Percorriamo il tratto di strada in mezzo al nulla, seguiti da due camper ma non sicuri di essere nella giusta direzione. Arriviamo al visitor center. Ragioniamo un attimo: sono già le 17:30, questo parco non è coperto dal pass per i parchi nazionali pertanto andrebbe pagato a parte. Abbiamo tempo a sufficienza? Ci rispondiamo di no. Cercando ispirazioni al visitor center, optiamo per tornare indietro di poco e dirigerci verso il Little Wild Horse Canyon, dopo aver ricevuto qualche informazione dall'addetta del centro visitatori stesso. Riprendiamo quindi la macchina e imbocchiamo la prima strada a sinistra che si inoltra in un ambiente desertico e selvaggio costituito da ampi spazi con ai margini montarozzi di sabbia e arenaria dalle forme e dai colori particolari. Ci fermiamo per qualche scatto poi proseguiamo fino al piccolo parcheggio di accesso ai canyon. Il sentiero infatti, dopo mezzo miglio, si biforca permettendo l'accesso a due differenti canyon, il Bell canyon e il Little Wild Horse canyon, fra loro connessi anche all'estremità opposta rispetto all'imbocco del sentiero, creando così un anello di 8 miglia. Vista l'ora tarda (sono già le 18 passate), decidiamo di percorrere solo un tratto del secondo per poi tornare sui nostri passi prima che faccia buio. Ci incamminiamo e in breve il sentiero si infila nel letto di un fiume secco. Procediamo su ghiaia e piccoli ciottoli poco compressi, che comportano una progressione non proprio comoda. Arriviamo al bivio dei due canyon: scegliamo quello di destra, appunto il Little Wild Horse. Dopo un tratto relativamente largo, le pareti di roccia lavorate dall'acqua si restringono, formando anse pronunciate. Viene a crearsi un vero e proprio slot canyon, simile all'Antelope ma un po' più "sgraziato". Al termine del tratto molto stretto il canyon si allarga di nuovo e qui valutiamo di rientrare, avendo percorso poco più di un miglio dalla partenza del sentiero. Arrivati alla macchina ripercorriamo la strada a ritroso fino a ritrovarci sulla statale UT24. Procediamo in direzione Capitol Reef, stimando un po' più di un'ora di guida. L'ultimo tratto si rivela decisamente panoramico con, alla nostra destra, le Purple mountains che vediamo però in controluce, e una serie di altri rilievi dalle forme e dai colori bizzarri lungo il tragitto. Proviamo a raggiungere le piazzole per il campeggio libero mappate su Free Campsites e le troviamo tutte in un piacevole contesto verdeggiante accanto al fiume Fremont... peccato che si tratti di terreni privati! (In effetti uno dei commenti sul sito lo ipotizzava). Proseguiamo esplorando le brevi laterali, quasi tutte lato fiume. Alcune paiono interessanti ma sono già occupate, pertanto proseguiamo fino a Notom Road, subito prima dell'inizio del parco e ci infiliamo nella prima laterale a destra, trovando spiazzi con anelli di pietre per il fuoco. Ci fermiamo accanto a uno di questi notando un altro paio di camper non lontani. Scaldiamo le fette di prosciutto avanzate da pranzo e le accompagniamo con cous cous, dopodiché, con il vento che soffia forte, ci mettiamo in assetto notturno già poco oltre le 22.

{% contentfor mymap %}
<iframe src="https://www.google.com/maps/d/embed?mid=1DWGoEfNH2BLfv8KTb2tK2PFy9nklCX0&ehbc=2E312F" width="640" height="480"></iframe>
{% endcontentfor %}

{% contentfor sidebar %}

**Tips**
Se non diversamente specificato i siti visitati sono ad accesso gratuito

{% endcontentfor %}