---
layout: post
title:  Canyonlands - the Needles
pics: 2022-04-25-usa
gallery_url: https://photos.app.goo.gl/JneRfGRjKM6Ku5ZV6
tags: utah trekking escursione national-park
cat: usa parks
header:
    teaser: /assets/img/cover/usa-parks/05.jpg

---

{% google_photos page.gallery_url none %}

{% include img.html id=1 cap="Didascalia" %}

Sveglia alle 7:30 nel campeggio libero del BLM lungo Lock Hart road. Che spettacolo! Alla luce del sole l'area in cui ci troviamo è incantevole, cosparsa di bassi cespugli verdeggianti che spuntano dalla sabbia color arancio. Nel vicino campeggio Hamburger sembra che tutti ancora dormano. Tira vento. Facciamo colazione e ci dirigiamo verso l'ingresso di Canyonlands, settore The Needles. Mostriamo il pass ed entriamo. Facciamo una rapida tappa al visitor center dove facciamo acqua e interpelliamo il ranger addetto alle informazioni sui trekking. Riprendiamo la macchina e guidiamo fino ad Elephant Hill, prima lungo una strada asfaltata e poi, nell'ultimo tratto, lungo una dirt road ben tenuta. Lasciamo l'auto nel parcheggio, già piuttosto affollato, e ci incamminiamo per il sentiero che conduce al Chesler Park overlook. Gli itinerari a piedi che partono da qui condividono tutti il primo tratto. Non siamo ancora decisi se arrivare solo al belvedere e tornare indietro (9.3 km, 3-4 h a/r) oppure proseguire lungo l'anello del Joint trail, lo stesso che hanno percorso e che ci hanno suggerito i Pignata. Il paesaggio è surreale, costellato di formazioni rocciose dallo sviluppo prevalentemente verticale ma un po' tozze, i Needles, che danno il nome a questo settore del parco. Sporadici cartelli lungo il sentiero indicano la direzione e le distanze per le varie destinazioni sia in miglia che in chilometri. In un'ora e mezza siamo al belvedere di Chesler Park, davvero spettacolare. A momenti lo manchiamo (il cartello è seminascosto) ma un altro trekker poco più avanti di noi ci indica la via. Siamo attorniati da formazioni plasmate a fungo, che in questa parte del parco sono molto numerose. Visto che è presto e abbiamo ancora voglia di camminare, decidiamo di procedere per il Joint trail, sotto il sole caldo ma accompagnati da un vento talvolta quasi fastidioso. Dopo circa un terzo del loop percorriamo un breve tratto lungo una strada sterrata sabbiosa con alcune sezioni ripide costellate di massi. Notiamo un gruppo di piccoli cactus fioriti con boccioli di colore rosso intenso. Arrivati al punto principale del Joint trail, dotato di tavoli da picnic e bagni compost, il sentiero si reimmette in mezzo ai cespugli. Incontriamo i ragazzi che ci avevano dato le dritte sul belvedere e che ora stanno percorrendo il Joint trail in senso opposto al nostro. Ci assicurano che il tratto di sentiero che ci attende è meraviglioso. E così è: oltre all'infinità ed imponenza dei Needles che costellano questa parte del parco, attraversiamo uno stretto, profondo e lunghissimo narrow. Ci riconnettiamo con il Chesler Park overlook e, da lì, rientriamo alla macchina. 17 km in 5h30'.
Soddisfatti del giro, usciamo dal parco e percorriamo la meravigliosa strada, già intrapresa ieri in senso opposto, verso Moab. Ci fermiamo in corrispondenza dell'Indian Creek, dove notiamo in lontananza gente che arrampica lungo strette e costanti fessure nella roccia. Siamo alle porte del Ears Bear National Monument. Proseguiamo lungo la strada per sostare presso la Newspaper Rock, monolite che raccoglie numerosissimi disegni ed incisioni prodotti in antichità. Arrivati all'incrocio con la US Highway 191, la imbocchiamo in direzione nord, appunto verso Moab. Poco prima di entrare nell'abitato, ci fermiamo al Wilson Arch, ben visibile lungo la strada. Entrati in città cerchiamo un campeggio per la notte: sembrano tutti pieni. In particolare ci fermiamo in uno di quelli annotati come possibile location per fare anche solo una doccia, ma non ha piazzole disponibili. Proseguiamo il giro fino ad uscire da Moab verso nord senza aver trovato nulla. Proviamo anche presso il Sun outdoor north, gemello del campeggio visto prima a più piccolo: anche qui niente. Riusciamo però a sfruttare la wi-fi del campeggio per verificare l’eventuale disponibilità di ingressi all’Arches NP per l’indomani. La nostra prenotazione (necessaria per questo piccolo parco molto visitato) è infatti per l’1 maggio ma non siamo riusciti a trovare un ingresso disponibile prima delle 13. Ci siamo pertanto annotati di verificare quella piccola percentuale di ingressi che viene attivata all’ultimo momento, solo a partire dalle ore 18:00 del giorno prima. Ci sono posti disponibili per domani con ingresso dalle 7 alle 8 del mattino. Perfetto, prenotiamo (costo prenotazione: 2 $).
A questo punto optiamo per la doccia al Sun outdoor downtown, dove siamo passati prima, e per l'ennesima nottata wild. Nonostante la reception sia chiusa e le docce siano aperte, preferiamo pagare comunque i 6 € a testa lasciandoli  al gestore del negozio del campeggio. Lo stesso, alla domanda di Ste della ragione per cui sia così difficile trovare da dormire, risponde che in città c'è il Car show, evento molto atteso a Moab, cancellato per due anni di seguito per via della pandemia. In effetti, qualche macchina strana l'abbiamo vista, oltre a gente seduta sul marciapiede a rimirare il passaggio dei vari mezzi. Sperando di trovare posto, decidiamo di cenare fuori e provare finalmente un diner. Poco lontano da dove ci troviamo, infatti, sulla strada principale c'è il Moab Diner, di cui avevamo letto su un giornaletto relativo ai locali di Moab preso ieri al visitor center di Monticello. Perfetto! Parcheggiamo lì di fronte ed entriamo. Sembra di essere nel film Grease: il locale infatti ricalca proprio lo stile anni '50. Tavoli uno parallelo all'altro a battuta contro la parete finestrata, gruppi salse su ciascuno di essi, divanetti rossi, motivi a scacchiera bianco/nera, hamburger con patatine e milk-shake sui tavoli. Ci sediamo e ci vengono subito posti di fronte due bicchieroni di acqua con ghiaccio. Ordiniamo due cheeseburger con bacon. Mentre aspettiamo ci guardiamo attorno. Al tavolo a fianco al nostro si siede una coppia che sembra la versione punk di Danny Zuko e Sandy Olsson. Mangiamo l'ottimo hamburger, tanto che comincio a rivedere il mio scarso interesse per questo piatto.
Ora è il momento della ricerca di una location dove dormire: esclusi alberghi e campeggi per le ragioni già esposte, ci affidiamo alle piazzole marcate su park4night e Free Campsite. Ci orientiamo sulle opzioni più prossime all’ingresso del parco di domani, in modo da non doverci svegliare eccessivamente presto (l’ingresso deve avvenire fra le 7 e le 8). Optiamo per un campeggio libero di BLM lungo Cotter Mine road. La strada è sterrata e a tratti presenta profondi avvallamenti ma, dopo averne percorso un lungo tratto avendo incontrato solo un altro camper parcheggiato, scegliamo il nostro spot e andiamo a dormire.

{% contentfor mymap %}
<iframe src="https://www.google.com/maps/d/embed?mid=1jCtCCcBtVzlCIycE9sjQ2Np0WxdoBg4&ehbc=2E312F" width="640" height="480"></iframe>
{% endcontentfor %}

{% contentfor sidebar %}

**Tips**
Se non diversamente specificato i siti visitati sono ad accesso gratuito

{% endcontentfor %}