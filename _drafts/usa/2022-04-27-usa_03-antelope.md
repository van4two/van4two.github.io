---
layout: post
title: Antelope Canyon
pics: 2022-04-25-usa
gallery_url: https://photos.app.goo.gl/JneRfGRjKM6Ku5ZV6
tags: arizona slot-canyon fiume colorado trekking escursione state-park
cat: usa parks
header:
    teaser: /assets/img/cover/usa-parks/03.jpg

---

{% google_photos page.gallery_url none %}

{% include img.html id=1 cap="Didascalia" %}

Sveglia alle 8 nel Motel 6 di Page. Prepariamo la colazione in camera (le uniche cose offerte dal motel sono the e caffè americano che ci procuriamo presso un distributore vicino all'ingresso). Prima dell’escursione all’Antelope Canyon, prenotata per metà mattina abbiamo un po’ di tempo a disposizione. Approfittiamo della connessione wi-fi del motel e valutiamo le opzioni per la visita della Monument Valley di domani. Timorosi di non riuscire ad accedervi con la nostra macchina, un po’ per il fondo stradale (dal sito web ufficiale non è chiaro se l’utilizzo di un mezzo dal SUV a crescere sia solo consigliato oppure obbligatorio), un po’ per via del numero limitato degli accessi consentiti a partire da quest’anno (15 auto private al giorno), optiamo per prenotare un tour guidato. Volendo vedere la Monument Valley all’alba, l’unica opzione è la visita da 3 ore (90 $ a testa). Acquistiamo i biglietti online e lasciamo il motel.
La visita al Antelope Canyon è uno dei “pezzi forti” del nostro itinerario: per lo meno ci aspettiamo molto da esso. Abbiamo organizzato, infatti, il nostro viaggio sulla base di alcuni paletti, primo fra tutti la scarsa disponibilità di tour per visitare il noto slot canyon, accessibile esclusivamente con visita guidata. Dalle informazioni trovate sul web pare che l’Upper Canyon sia più fotogenico: al momento in cui ci siamo decisi a prenotare, infatti, la disponibilità nelle date per noi papabili era nulla. Ci siamo pertanto affrettati per accaparrarci due biglietti almeno per il Lower Canyon. Le opzioni ancora disponibili non erano tante per cui abbiamo prenotato una visita alle 11:15 e una alle 12:45 con Dixie’s tours. Ci rechiamo sul posto: la sede operativa di Dixie’s è proprio in prossimità dello slot canyon. Dal momento che ci sono stati alcuni annullamenti dell’ultimo minuto, ci viene data la possibilità di effettuare la visita insieme.
Muniti di mascherina e macchina fotografica attendiamo il nostro turno insieme ad altri visitatori. Veniamo divisi in gruppetti di 6-7 persone e condotti ogni gruppo da una guida. La nostra è Jerry, di cui avevamo letto ottime recensioni su internet. Il tour dura circa un’ora e i tempi sono, ahimè, piuttosto rigidi in relazione all’avvicendarsi dei vari gruppi uno dopo l’altro. Raggiungiamo il canyon a piedi dalla sede di Dixie’s e scendiamo dentro di esso tramite una serie di scale metalliche. Ci viene spiegato come si è formato il canyon e come, ogni tanto, in seguito a temporali copiosi venga chiuso per allagamento (ci vengono mostrati video molto esaustivi). Lo slot canyon è spettacolare per via delle formazioni e dei colori giallo, arancio e quasi rosso dati dal tipo di roccia e dal modo in cui la luce entra nel canyon. La progressione lungo il canyon necessita a tratti di passerelle e scalette metalliche. In altre parti le tortuose pareti del canyon si stringono tanto da consentire il passaggio di una persona alla volta. Ci ritroviamo più volte incantati a fare fotografie e veniamo bonariamente richiamati all’ordine da Jerry che tiene conto dei tempi della visita. L’Antelope Canyon si trova all’interno della riserva dei nativi Navajo, molti dei quali - lo stesso Jerry - lavorano nell’ambito delle attività turistiche presenti sul loro territorio. Proprio il fatto che il canyon si trovasse all’interno della riserva ci ha fatto più volte ragionare sul fuso orario qui applicato. All’interno della riserva infatti vigono regole particolari, di cui tenere conto in aggiunta al cambio di fuso orario già dovuto dal passaggio da uno stato all’altro (per esempio dall’Arizona allo Utah). La stessa riflessione dobbiamo fare per la visita alla Monument Valley di domani in modo da non rischiare di perdere il tour. Chiediamo informazioni in proposito a Jerry che ci fornisce un’articolata spiegazione ma che alla fine non ci chiarisce bene come dobbiamo regolarci. Il tour nell’Antelope Canyon comunque ci lascia pienamente soddisfatti, se non addirittura colpiti.
A questo punto, essendoci liberati prima del previsto, dal momento che comincia a fare caldo, ci dirigiamo verso il Lake Powell, che si sviluppa immediatamente a nord di Page. Il primo approccio al lago artificiale è da un alto belvedere situato sul margine sud del lago stesso. Jerry ci ha accennato del Hanging garden che sembra però raggiungibile tramite un sentiero di lunghezza non meglio precisata. In questo momento in realtà vorremmo solo pranzare e metterci al fresco. Approfittiamo del vento che soffia sul belvedere dove ci troviamo e pranziamo rapidamente qui con pane, tonno e pomodori. Abbiamo un po’ di tempo da dedicare all’esplorazione del lago, dalle grandissime dimensioni, pertanto scegliamo una zona non lontana che pare formata da spiaggette. Attraversiamo il Glen Canyon dam bridge che corre appunto accanto alla diga che ha consentito la formazione del Lake Powell. Da qui entriamo nella Glen Canyon National Recreation Area (sfruttando il pass dei parchi) e ci rechiamo presso la Wahweap Marina. Qui ci rendiamo conto che non ci sono vere e proprie spiagge ma che la costa, dove non scende a picco nell’acqua, va comunque giù rapidamente. Il compromesso che troviamo è un piccolo molo di legno dove ci sediamo con i piedi a mollo in compagnia di due simpatiche anatre, maschio e femmina, che ci vengono incontro in cerca di cibo.
Nella giornata di oggi avevamo ipotizzato anche una visita alla conformazione rocciosa denominata New Wave, nota quale versione “B” della più nota e fotogenica Wave, per visitare la quale sarebbe stato necessario un biglietto vincente della lotteria dedicata, un po’ come già visto per il Bright Angel Campground. Abbiamo ormai capito infatti che, a partire dagli ultimi anni, in diversi siti è stato adottato questo sistema per gestire le numerose richieste di visita, laddove l’alto numero di visitatori comporti dei rischi per il sito stesso (come nel caso della Wave) o per i visitatori (come nel caso del sentiero per l’Angels Landing). Alla fine abbiamo preferito rinfrescarci al lago e ora, dopo un passaggio al Walmart di Page per una mini spesa, ci rechiamo all’ultima tappa della giornata: l’**Horseshoe Bend**.
Attrattiva naturale sempre più nota - dicono - anche grazie ad Instagram e più in generale alle numerose fotografie postate sui social, consiste di una profonda ansa a forma di ferro di cavallo compiuta dal fiume Colorado (che ci renderemo conto essere quasi onnipresente durante il nostro viaggio). Lasciamo l’auto al parcheggio dedicato (ovviamente a pagamento) e percorriamo il breve sentiero verso l’Horseshoe Bend, che dovrebbe dare il meglio di sé alla luce del tramonto. In effetti è spettacolare, nonostante la moltitudine di gente presente. Al di là di qualche sporadico fotografo “serio” con cavalletto come noi (anzi, nella maggior parte dei casi più professionale di noi), la maggior parte dei turisti è venuta qui con l’intento di un selfie di fronte all’Horseshoe Bend. Troviamo un angolino libero vicino al ciglio dello strapiombo e attendiamo. Quando il sole raggiunge l’orizzonte iniziamo a fotografare e facciamo vari tentativi non essendo ancora ferratissimi delle condizioni di luce all’alba e al tramonto. Notiamo un paio di canoe che si muovono lungo il fiume, ormai scuro e completamente in ombra, e che approdano su una minuscola spiaggetta. Ci godiamo ancora un po’ il magico panorama e poi torniamo alla macchina per l’ultimo sforzo della giornata: avvicinarci un po’ alla Monument Valley per il tour di domani che comincerà alle 6:15 del mattino. Lasciamo Page e guidiamo lungo la SR-98 e poi lungo la US-160 fino a Kayenta, dove ceniamo presso un Mc Donald. Per via delle misure anti Covid 19 ci viene chiesto di effettuare il take away. Mangiamo in macchina. Anche qui proviamo a chiedere chiarimenti sul fuso  ma ci vengono date indicazioni differenti da quelle di Jerry di questa mattina. Ci sembrano però più logiche e attendibili, soprattutto in relazione al fatto che il nostro tour comincia poco dopo le 6 e che l’alba a quell’ora non ci sarà ancora stata. Non trovando grandi rapide alternative ed essendo già tardi, optiamo per dormire in un angolo di un parcheggio non lontano dal Mc Donald. Fortunatamente la temperatura sembra molto più generosa rispetto alla nottata nel Gran Canyon.

{% contentfor mymap %}
<iframe src="https://www.google.com/maps/d/embed?mid=1dWKBshtWENY8_uoYuoPKBM6cmDWde2L-&ehbc=2E312F" width="640" height="480"></iframe>
{% endcontentfor %}

{% contentfor sidebar %}

**Tips**
Se non diversamente specificato i siti visitati sono ad accesso gratuito

{% endcontentfor %}