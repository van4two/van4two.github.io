---
layout: post
title:  Dead Horse Point
pics: 2022-04-25-usa
gallery_url: https://photos.app.goo.gl/JneRfGRjKM6Ku5ZV6
tags: utah canyon state-park
cat: usa
header:
    teaser: /assets/img/cover/usa-parks/07.jpg

---

{% google_photos page.gallery_url none %}

{% include img.html id=1 cap="Didascalia" %}

Sveglia alle 8 nel campeggio Sun Outdoor North a Moab. Nonostante le nostre elucubrazioni su quota e pernottamento in città, stanotte abbiamo avuto freddo entrambi. Ragioniamo sul da farsi: comprare sacchi a pelo più pesanti ci sembra un po' uno spreco ora che siamo già a metà del viaggio, senza contare che dovremmo prendere un secondo bagaglio da stiva per portarli con noi in Italia. Ripieghiamo sugli "scaldini" presi dal Walmart e sul metodo "rotolo" o "involtino" utilizzando la coperta termica argentata.
Il meteo pare incerto ma esce comunque il sole: facciamo colazione cercando di organizzare tutto ciò per cui ci serve la connessione Wi-Fi. Cerchiamo primitive campsites vicino all'ingresso di Island in the Sky, ipotetici motel per la zona del Bryce Canyon, dove la temperatura dovrebbe essere più bassa, etc. Per la prima volta dall'inizio del viaggio laviamo i piatti. La balotta di ieri sera si è più che dimezzata e il campeggio è ora molto tranquillo. Verso le 11, dopo essercela presa veramente con calma, ci avviamo al City Market per fare un po' di spesa. Anche qui rimaniamo colpiti dalla grande quantità di dolci, caramelle, cookies, donuts, salse e condimenti e dalle dimensioni delle confezioni, enormi. Riempita la cambusa, ci dirigiamo verso la strada 313. Ormai è già mezzogiorno e mezzo: a questo punto il pensiero che ci viene spontaneo è quello di rimandare a domani Island in the Sky, al quale contavamo di dedicare una giornata intera, e oggi focalizzarci sul Dead Horse Point State Park. Quest'ultimo infatti è più piccolo e, quindi, visitabile in mezza giornata, percorrendo sempre la 313. Andata! Usciamo da Moab e imbocchiamo la strada 313, già panoramica di suo, attorniata da altopiani di arenaria rossa che mostrano la stratificazione geologica con differenti tonalità (Moab Giants?). In 40' arriviamo all'ingresso del parco: paghiamo la tariffa standard di 20 $ (il pass America the Beautiful non vale negli State Park) ed entriamo. Il parco è di dimensioni raccolte e si sviluppa interamente lungo l'unica strada asfaltata presente, al termine della quale si trova il Dead Horse Point overlook. Ci rechiamo direttamente lì: il colpo d'occhio è notevole, abbraccia una vasta porzione di canyon scavato dal Colorado river che qui forma ampie anse simili a quella dell'Horseshoe bend a Page. In lontananza, dall'altra parte dell'abisso, si trova il Canyonlands National Park, in particolare il suo settore Island in the Sky. Il tempo non è dei migliori: nell'ultima ora il cielo si è coperto e un forte vento si è alzato, muovendo sabbia rossa nell'aria con potenti raffiche. Esplorata quella che ci sembra essere la destinazione principale del parco, facciamo un picnic presso i tavoli con tettoia predisposti accanto al parcheggio. Mentre pranziamo, alcuni scoiattoli si avvicinano curiosi. Sono di una razza differente da quelli visti nel Grand Canyon (?), con un piccolo codino, diversamente dagli altri che avevano una coda grossa e folta. Raffiche di vento ribaltano il nostro pranzo, per la gioia degli scoiattoli che vengono a recuperare pezzetti di uovo e cracks insabbiati (proviamo a raccattarne il più possibile sapendo che non va bene nutrire la wildlife del parco). A questo punto percorriamo un tratto del West Rim, che corre dal Dead Horse Point Overlook verso l'ingresso del parco. Lasciamo la macchina al punto noto come "the Neck", lo stretto passaggio che consente di arrivare al Dead Horse Point Overlook, quello che, nella legenda, i cowboys chiusero lasciando dalla parte opposta numerosi cavalli a morire di sete. Il percorso è segnato con qualche cartello e con ometti di pietre e costeggia più o meno il bordo del Rim. Alcuni punti sono estremamente esposti e si percepisce che la roccia, sotto di noi, scende a precipizio. Arriviamo al Meander overlook e, dopo poco, al Shafer Canyon overlook, che avevo appuntato come la location in cui è stata girata la scena finale di Thelma e Louise. In realtà, visto dal vivo non ci risulta, infatti, collegandoci ad internet più tardi, comprendiamo che la scena è stata girata nello Shafer Canyon vero e proprio, in corrispondenza del White Rim, quindi più sotto rispetto al belvedere dove ci troviamo noi ora. Torniamo alla macchina e, visto il tempo non favorevole e la stanchezza per il freddo preso stanotte, ci appisoliamo di fronte al visitor center. Poco dopo le 17 ci riattiviamo, usciamo dal parco e andiamo in cerca di un primitive campsite per la notte. Abbiamo i riferimenti di alcuni campeggi BLM autogestiti lungo la strada 313, poco più a valle del bivio per Canyonlands. Andiamo a dare un'occhiata al Cowboys campground (?) e al successivo Horsethief, dopo il quale ci dovrebbe essere un'area adibita al campeggio free ma c'è ancora molto vento e, dopo aver notato nugoli di sabbia rossa alzati nell'aria, preferiamo scendere a Moab nella speranza che ci sia meno vento. Peccato perché domani ci attende Island in the Sky e ci saremmo risparmiati di scendere e risalire. Arrivati a Moab la situazione vento non è migliorata. "Sfruttiamo" la Wi-Fi del campeggio di ieri e, successivamente, quella del Motel 6 per fare qualche ricerca, in particolare su meteo e temperature dei prossimi giorni. Pare che stanotte ci sarà una mezza bufera, quindi valutiamo la possibilità di andare in motel ma, forse ancora in relazione al Car Show di ieri, c'è poca scelta e i prezzi sono molto alti. Guardando le temperature minime per i prossimi giorni, ci accorgiamo che le minime a Bryce Canyon sono intorno ai 29° Fahrenheit, più basse di quelle del Grand Canyon! Rinunciamo al motel per stasera preferendo giocarcelo al Bryce, prendendone uno a 95 $ (uno dei più economici in zona) con Booking.com. A questo punto però ci concediamo una cenetta, visto anche il gran vento che renderebbe complicato utilizzare il fornelletto. Torniamo al nostro Diner preferito e... lo troviamo chiuso! Noooo, grande delusione. A questo punto sfogliamo il giornaletto con i ristoranti di Moab preso a un qualche visitor center e troviamo una serie di alternative. Scegliamo The Spoke on Center, a due passi da dove siamo ora. All'ingresso c'è un po' di gente in attesa ma la coda si smaltisce rapidamente. Il locale è ricavato in un edificio di archeologia industriale ristrutturato e ha un'ambientazione che ci piace molto. Ste sceglie il Rise & Shine con aggiunta di cheddar mentre io opto per Build your own burger mettendoci Black Angus beef, cheddar e bacon. Ci guardiamo attorno e consideriamo che la clientela, mediamente giovane, è probabilmente costituita in buona parte da climbers, escursionisti e frequentatori dei parchi. Mentre chiacchieriamo il nostro cameriere John arriva con due vassoi enormi uno per Ste e uno per me. Porzioni grandi praticamente il doppio rispetto a quelle del diner! E pensare che eravamo incerti se prendere anche la zuppa di pomodoro al basilico come appetizer! La carne è ottima, così come le patatine. Fatichiamo a finire il nostro piatto. Per pagare con la carta ci viene indicata una modalità a noi sconosciuta sfruttando il QR code presente sullo scontrino. Usciti dal ristorante, sazi e soddisfatti, quasi rotolando, facciamo benzina e ci dirigiamo nuovamente a Cotter Mine road. Questa volta evitiamo la salita e svoltiamo sulla destra prima del guado secco, fermandoci nel primo slargo presente. Ci copriamo per bene con tutti gli strati che abbiamo, ci infiliamo nel sacco a pelo matrimoniale, curando di ricoprirlo con la coperta termica argentata e ci addormentiamo intorno alle 23.00.

{% contentfor mymap %}
<iframe src="https://www.google.com/maps/d/embed?mid=1yqEwIEPIAtMzB3KC51YXT6rjs_XW9qc&ehbc=2E312F" width="640" height="480"></iframe>
{% endcontentfor %}

{% contentfor sidebar %}

**Tips**
Se non diversamente specificato i siti visitati sono ad accesso gratuito

{% endcontentfor %}