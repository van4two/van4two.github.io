---
layout: post
title:  Bryce Canyon
pics: 2022-04-25-usa
gallery_url: https://photos.app.goo.gl/JneRfGRjKM6Ku5ZV6
tags: utah canyon national-park camini-delle-fate
cat: usa
header:
    teaser: /assets/img/cover/usa-parks/10.jpg

---

{% google_photos page.gallery_url none %}

{% include img.html id=1 cap="Didascalia" %}

Sveglia alle 7:40 al Red Lodge Inn di Tropic. Una notte in un letto vero al calduccio ci voleva. Facciamo colazione al motel: oltre al distributore di caffè, acqua calda e succhi di frutta non viene offerto molto altro: mini muffin, barrette energetiche e oatmeal istantaneo. La Cate ce ne aveva parlato: ne proviamo uno mela-cannella. Si versano in una tazza e si aggiunge acqua calda: mescolando si forma una poltiglia tipo porridge, dalla consistenza molliccia ma dal sapore buono.
Lasciamo il motel, facciamo benzina e ci avviamo verso il Bryce Canyon NP. Già prima di arrivare all'ingresso del parco notiamo sulla sinistra i primi hoodoos, camini delle fate. Entriamo nel parco, il contesto sembra alpino, con la strada principale che si snoda fra distese di alberi tipo abeti. Notiamo un gruppo di cervi, sempre di quella razza caratterizzata da orecchie grandi simili a quelle di un coniglio. Parcheggiamo al Sunset point e, finalmente, ecco le distese di hoodoos! Peccato che il cielo sia parzialmente coperto senza sole. Aspettiamo un po' ma la situazione non cambia. Proviamo a spostarci al Bryce Point: ancora un'ottima veduta, ma senza sole. Oltretutto la temperatura è bassa (42° Fahrenheit) e soffia un vento freddo dispettoso. Ci cambiamo i vestiti preferendo intimo Oslo, pile e pantaloni Vertigo della Montura. Decidiamo di percorrere uno dei trekking che mi ero appuntata di fare. Parcheggiamo nei pressi del Sunrise point e imbocchiamo il Queen's garden trail che subito comincia a scendere in uno scenario di meravigliosi camini delle fate arancioni e rosa con sfumature bianche. Peccato solo la luce. Sul sentiero c'è gente che lo percorre in entrambi i sensi. Raggiungiamo la parte più bassa del percorso, che si snoda alla base dell'anfiteatro di roccia. Qui prendiamo la combinazione per il Navajo loop trail scegliendo il lato sinistro dello stesso che passa per Wall street (il destro fiancheggia invece i Two bridges). Il sentiero comincia a salire fino a raggiungere una strettoia fra hoodoos di grandi dimensioni: ecco Wall street. Passato questo tratto, si risale per una serie di tornanti fino al Rim, in corrispondenza di Sunset point. Facciamo qualche scatto, ora che il sole comincia a farsi largo fra le nuvole e, percorrendo un breve tratto del Rim trail, torniamo alla macchina (2h con soste per 6 km di lunghezza). Ci spostiamo al Sunset point, ora soleggiato, dove cuciniamo un risotto in busta a uno dei tavoli da pic-nic. Lungo la strada Ste nota un Prairie dog: scendo al volo dalla macchina per qualche foto. Mi lascia avvicinare tantissimo, mettendosi a tratti "in piedi" quasi come se volesse controllarmi poi, quando ormai siamo vicinissimi, si rifugia nella sua tana. Dal momento che il tempo è decisamente migliorato, propongo a Ste di ripercorrere un pezzetto del sentiero di questa mattina facendo il Navajo loop trail. Ste preferisce una pennica pertanto mi avvenuto da sola. Scendo nell'anfiteatro dal lato dei Two bridges, cogliendo fin da subito molti più colori di stamattina grazie alla luce migliore. Arrivata al punto di giunzione con il Queen's garden trail, proseguo verso Silent city e Wall street fino a risalire a Sunset point. Sono le 17: percorriamo in macchina la Bryce scenic drive fino in fondo, ovvero al Rainbow point. Di nuovo, ci stupiamo del bosco quasi alpino che contrasta con il rosso dei camini delle fate presenti in questo stesso parco. Visitiamo Rainbow point, Ponderosa point (8904 piedi) e Fairview point: in realtà nessuno dei tre ci colpisce particolarmente dopo aver goduto delle viste di Sunrise e Sunset point.
Dopo una rapida tappa al visitor center ci avviamo verso il motel che abbiamo prenotato su Booking.com.
Lungo la strada rimaniamo colpiti dai colori intensi del Red canyon, le cui formazioni sono visibili anche dalla strada. Arriviamo a Pau.... e adocchiamo il motel Best host inn: da fuori sembra proprio un motel di bassa categoria, lungo una strada di scorrimento con l'insegna luminosa "Open" che denuncia alcune lampadine fulminate. Andiamo alla reception ma non c'è nessuno. Chiamiamo ma niente. Dopo qualche minuto vediamo un addetto delle pulizie uscire da una stanza e ci dirigiamo verso di lui ma, nello stesso momento, arriva il gestore del motel che si scusa per l'attesa e ci dà le chiavi della stanza. Quest'ultima conferma l'aspetto esteriore dell'edificio: alle pareti intonaco tinteggiato marrone scuro, sul pavimento moquette alta, letto matrimoniale, un solo comodino, un tavolo tondo con un' unica sedia (entrambi piuttosto datati) per altro con la seduta macchiata, un mobiletto in legno con una TV recente, un minifrigo e un vecchio forno a microonde. Due finestre a nastro con tendaggi in plastica mezzi staccati. Una stretta porta in legno conduce al piccolo bagno con lavandino datato, wc più recente e doccia con piatto in porcellana graffiato. Un finestrino dà sull'esterno. Mi faccio una doccia calda mentre Ste guarda cose di lavoro al PC, dopodiché usciamo per la cena. È venuta ad entrambi voglia di hamburger ma il paese in cui siamo è più un aggregato di servizi per il Bryce canyon che un vero e proprio paese per cui non c'è moltissima scelta. Il proprietario del motel ci consiglia il Desert grill (ci lascia una copia del menù con indicati i prezzi). Ci andiamo a piedi, é poco prima del posto in cui dormiamo, lungo la stessa strada di scorrimento. Ha proprio la faccia di uno di quei diner lungo stradoni in luoghi sperduti che si vedono nei film. Purtroppo vediamo che chiude alle 20. Sono le 19:50. La proprietaria ci vede discutere incerti sul da farsi fuori dal locale-emporio e ci viene a chiedere se vogliamo entrare. Le diciamo che volevano cenare con un hamburger. Ci propone un asporto. Ok, mangeremo nella nostra pittoresca stanza al motel. Prendiamo entrambi un cheeseburger, Ste con aggiunta di bacon, e torniamo al motel. Ceniamo seduti sul letto (il tavolo ha una sedia sola), guardando un paio di puntate di Ozark. Prima di andare a letto diamo un'occhiata al sito web dello Zion per i dettagli sulla lotteria relativa all'Angels landings. Questo trail infatti è molto frequentato e l'ultima parte è un po' esposta, pertanto, per ragioni di sicurezza, è stato posto un numero massimo di visitatori al giorno. Per poter accedere non è consentito prenotare ma partecipare a una sorta di lotteria (6 $ il biglietto) attraverso la quale vengono estratti i nominativi di chi puó accedervi ogni singola giornata. Il grosso dei biglietti viene venduto con grande anticipo ma viene effettuata anche un'ultima estrazione il giorno prima della giornata desiderata per il trekking, alla quale si può accedere solo in un certo intervallo orario proprio il giorno prima della visita. Sappiamo quindi che domani entro le 15 possiamo partecipare alla lotteria. Puntiamo la sveglia alle 5 con l'intenzione di andare a vedere l'alba al Bryce Canyon.

{% contentfor mymap %}
<iframe src="https://www.google.com/maps/d/embed?mid=1vqEWxJ-YvkfQojzMk-Fyse3Rs4IkEnw&ehbc=2E312F" width="640" height="480"></iframe>
{% endcontentfor %}

{% contentfor sidebar %}

**Tips**
Se non diversamente specificato i siti visitati sono ad accesso gratuito

{% endcontentfor %}