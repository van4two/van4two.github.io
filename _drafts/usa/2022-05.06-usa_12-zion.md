---
layout: post
title:  Zion
pics: 2022-04-25-usa
gallery_url: https://photos.app.goo.gl/JneRfGRjKM6Ku5ZV6
tags: utah canyon national-park virgin river
cat: usa parks
header:
    teaser: /assets/img/cover/usa-parks/12.jpg

---

{% google_photos page.gallery_url none %}

{% include img.html id=1 cap="Didascalia" %}

Sveglia alle 7:30 nel disperse primitive camping BLM a nord di Virgin. Ripercorriamo a ritroso la panoramica UT9 fino all’ingresso dello Zion Park. Una volta entrati non riusciamo a trovare parcheggio presso il visitor center, ormai pieno. Non ci resta che uscire dal parco e lasciare la macchina in uno dei numerosi posti subito fuori dal gate, ovviamente a pagamento: 30 $ al giorno! Indossiamo costume, maglietta e pantaloncini, infiliamo i calzari di neoprene e le calzature semipermeabili noleggiate ieri pomeriggio, ci armiamo di bastone e via, verso The Narrows. Entriamo nel parco dall’accesso pedonale dove ci viene richiesto il pass, prendiamo lo shuttle presso il visitor center e cominciamo a percorrere la Zion Canyon Scenic drive. La strada fiancheggia il Virgin River fino al Temple of Sinawava, dove termina. Da lì, seguendo un breve tratto del Riverside Walk, si raggiunge l’imbocco di The Narrows. Sullo shuttle notiamo diversi altri escursionisti diretti a The Narrow, chi con i calzari, chi con l’intera tuta impermeabile. Passato il Canyon Junction Bridge, la strada si addentra nel canyon, dove scorre il fiume Virgin. Cominciamo a vedere i punti di interesse del parco, che si trovano quasi tutti lungo questa strada: la Court of the Patriarchs sulla nostra sinistra, lo Zion Lodge sulla destra e ancora Grotto sempre sulla destra. Da qui partono diversi itinerari a piedi, fra cui quello per Angels Landing, che avremmo voluto percorrere oggi se fossimo riusciti a vincere la relativa lotteria. Ancora la Weeping Rock, il Big Bend con la formazione denominata Organ. Arriviamo al Temple of Sinawava, dove scendiamo dallo shuttle. Approfittiamo dei servizi igienici qui presenti, facciamo acqua e via verso The Narrow. Il primo tratto del sentiero si svolge lungo il Riverside Walk, come già accennato, ed è molto frequentato. Dopo circa 20-30’ il camminamento termina in corrispondenza del Virgin River, fin qui fiancheggiato, proponendo un primo guado. Molti visitatori terminano il loro giro a piedi qui. Altrettanti, chi con un equipaggiamento specifico, chi no, proseguono.Affrontiamo il nostro primo guado: ci bagniamo fino a metà polpaccio. Ok facile. Procediamo sull'altra sponda fino ad un altro guado obbligato. Prendiamo le misure guardando dove passano gli altri escursionisti, chi va più a fondo, chi meno. Passiamo anche questo. La nostra progressione continua così: un tratto su una sponda del corso d’acqua, un attraversamento, poi sull'altra, altro guado. Il canyon in cui si trova il Virgin River piano piano si restringe, le pareti rocciose si alzano e le spiaggette e i camminamenti si riducono. Dopo un paio di anse molto pronunciate in cui, per il caldo, siamo quasi tentati di fare il bagno ispirati da qualche altro escursionista, raggiungiamo Orderville Gulch. Qui ci troviamo a un bivio: continuando dritto, si procede lungo The Narrow, mentre il ramo di destra conduce all’Orderville Canyon, di cui non abbiamo informazioni. Proseguiamo pertanto lungo il Virgin River. Ormai stiamo camminando da circa un’ora e mezza e con noi c’è sempre meno gente. Dobbiamo valutare infatti quanto spingerci avanti perché poi dovremo percorrere la stessa lunghezza a ritroso. Piano piano le pareti del canyon si fanno più alte e strette e le sponde su cui camminare sono sempre più ridotte. Ci ritroviamo a progredire ormai direttamente solo dentro il corso del Virgin River. A tratti l’acqua ci arriva alle cosce, in un paio di occasioni ci bagniamo anche le mutande. Vedendo che le pareti del canyon continuano a stringerci, immaginiamo di essere giunti a Wall Street. Per un lungo tratto, infatti, il sole non riesce più a raggiungerci, ostacolato dalle alte pareti di roccia. Lo scenario è incredibile. Quando il canyon sembra riaprirsi un po’ ci fermiamo a riposare su una grossa roccia sulla sponda destra del fiume. Abbiamo camminato per due ore, vogliamo procedere ancora? Ormai siamo rimasti in pochi. Il limite consentito per l’escursione in giornata è Big Springs, ancora un pochino oltre, ma noi siamo partiti piuttosto tardi per via della difficoltà a trovare da parcheggiare. Torniamo sui nostri passi. Più ci avviciniamo al Temple di Sinawava e più gente incontriamo. Molti escursionisti si avventurano nel Narrow anche nel pomeriggio. Ora che arriviamo alla fermata dello shuttle sono passate 4h15’ da quando abbiamo iniziato a camminare. Beviamo abbondantemente alla fontana qui presente e, con la prima navetta utile, torniamo al visitor center e, quindi, alla macchina. Riportiamo calzature e bastoni da Outfitter e facciamo una doccia sfruttando le strutture a gettone del negozio stesso. Rinfrescati ci mettiamo in macchina, direzione Valley of Fire, che visiteremo domani. Lungo la strada ci fermiamo a Hurricane, dove facciamo un po' di spesa e uno spuntino appoggiandoci ai tavoli da pic-nic di un parco, dal momento che non abbiamo pranzato e che sono quasi le 18. Riprendiamo a guidare ed entriamo in Nevada attraversando, per un breve tratto, anche l'Arizona. Attraversiamo zone estremamente brulle e poco abitate; dalla strada intravediamo nei campi sagome di piante che ci sembrano Joshua Tree: ce ne sono un sacco. Ci stacchiamo dalla Las Vegas Freeway diretta appunto a Las Vegas per prendere la US-169 che scende verso sud. Poco dopo l'abitato di Overton, individuiamo una serie di spot del BLM dove è consentito campeggiare. Ci fermiamo in uno di quelli lungo Sand Mine road: il sole sta tramontando ed è ancora molto caldo. La terra è arida, priva di vegetazione e non vediamo nessuno attorno a noi. Dal momento che la piazzola è dotata di anello di sassi per fare il fuoco e che nei giorni scorsi abbiamo messo da parte un po' di legna, raccolta dove consentito, Ste si cimenta con un piccolo falò, un po’ contrastato dalla presenza di vento (caldo). Spostiamo la macchina utilizzandola come schermo. Cuociamo le salsicce con discreti risultati. Di tutte le sere fredde che abbiamo affrontato, ci siamo trovati a imbastire il falò proprio in quella più calda! Andiamo a letto con il vento che continua a soffiare.

{% contentfor mymap %}
<iframe src="https://www.google.com/maps/d/embed?mid=1XMHuwaqQKrqS87vHN3LOx0_FNJTSGWw&ehbc=2E312F" width="640" height="480"></iframe>
{% endcontentfor %}

{% contentfor sidebar %}

**Tips**
Se non diversamente specificato i siti visitati sono ad accesso gratuito

{% endcontentfor %}