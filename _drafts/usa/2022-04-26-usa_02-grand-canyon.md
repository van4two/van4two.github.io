---
layout: post
title: South Kaibab - Bright Angel trail
pics: 2022-04-25-usa
gallery_url: https://photos.app.goo.gl/JneRfGRjKM6Ku5ZV6
tags: arizona canyon fiume colorado trekking national-park
cat: usa
header:
    teaser: /assets/img/cover/usa-parks/02.jpg

---

{% google_photos page.gallery_url none %}

{% include img.html id=1 cap="Didascalia" %}

## Tabella di marcia

Partenza 7 - Cedar Ridge 7:38 - Skeleton Point 8:31 - Tip Off 9:25 - Black Bridge 10:30 - Sosta spiaggia - Phantom Ranch 11:15-12 - River Rest House 13 - Indian Garden 14:25 - 3 Miles Rest House 15:30 - 1.5 Miles Rest House 16:25 - Bright Angel trailhead 17:30

Sveglia alle 5 nella Kaibab Forest, immediatamente fuori dal Grand Canyon National Park. Stanotte siamo morti di freddo. Il termometro della macchina segna 32° Fahrenheit, pari a 0°C! Ci vestiamo rapidamente cercando di scaldarci. É troppo freddo per fare colazione: accendiamo il motore e guidiamo con l'intenzione di proseguire fino al punto in cui il Long Jim loop si riallaccia con la strada principale, a valle di Tusayan, in modo da scaldare un po’ la macchina. Ci fermiamo in corrispondenza di un'area con campi sportivi, tavoli da pic-nic e bagni (chiusi). Il cielo di schiarisce, sembra un filo meno freddo. Cuociamo i toast preparati ieri sera e metto su il caffè: piano piano cominciamo a scaldarci. Albeggia. Riprendiamo la macchina e ci dirigiamo verso l'ingresso sud del parco. A quest'ora l'ingresso non è presidiato. Proseguiamo fino al parcheggio del visitor center dove lasciamo la macchina. Una tappa veloce ai bagni e andiamo alla fermata della navetta della linea rossa per la Desert drive road. Abbiamo addosso quasi tutti gli strati di abbigliamento di cui disponiamo. L'intenzione è di recarci alla partenza del South Kaibab trail, percorrere il sentiero fin giù al Colorado, proseguire per il Phantom Ranch e, da lì, dopo esserci riposati, intraprendere i 1500 m di salita del Bright Angel trail fino a tornare sul Rim (sempre lato sud). Il rientro alla macchina è previsto tramite la navetta della linea blu.
Io sarei stata per prendere i due zaini da 40 litri ma Ste ha insistito per uno così e uno zainetto piccolo (inutile portarli in giro mezzi vuoti). Una ragazza tutta bardata e con un grosso zaino si mette in fila dietro di noi. Ci chiediamo se siamo vestiti adeguatamente. Arriva la navetta: oltre a noi e alla ragazza super tecnica sale anche una coppia non giovanissima. Mentre andiamo si mettono a parlare con lei: é canadese, in giro da un mese e prevede di fare oggi il South Kaibab e domani andare verso il North Rim (captiamo solo pezzetti del discorso, non comprendiamo bene la logistica dell'escursione. Arriviamo alla nostra fermata e tutti quanti scendiamo dallo shuttle. Cerchiamo l'imbocco del sentiero. La canadese sparisce, forse per lasciare l'attrezzatura in una sorta di rifugio lì vicino. La coppia invece ci segue fino a che troviamo l'inizio della sentiero, percorrendo il bordo del Rim.

## L'attacco del South Kaibab Trail

Fra una cosa e l'altra iniziamo il sentiero vero e proprio che sono le 7 in punto. La progressione è facile e l'itinerario bene segnato. Scendiamo rapidamente al di sotto del livello del Rim. Fa uno strano effetto iniziare una simile impresa in discesa: sembra tutto così... facile! Intravediamo altri escursionisti sotto di noi. Bè, gambe in spalla! Dopo qualche tornante in discesa cominciamo già a toglierci i primi strati. Il clima per ora è perfetto. In breve raggiungiamo lo Ohh ahh point, sostanzialmente uno slargo in un tornante del sentiero, dove troviamo un gruppetto di persone a scattare fotografie.

## Cedar Ridge

Procediamo e, scendendo ancora, arriviamo al **Cedar Ridge**, un pianoro con bagni compost (molto ben tenuti) e una balaustra per legare i muli. Sono le 7:38. Durante la nostra breve sosta, infatti, vediamo passare un paio di locals proprio a dorso di mulo (oppure a cavallo?) E proseguire in direzione Colorado. Ripartiamo: a mano a mano che scendiamo, notiamo come gli escursionisti diminuiscano: la maggior parte infatti percorre solo un tratto del sentiero per poi risalire sul rim. Nella guida del parco il Cedar ridge è indicato come punto massimo oltre cui non andare in giornata nei giorni estivi. Incrociamo un ragazzo bulgaro con cui scambiano due chiacchiere. Vive da anni in California e, quando sente che siamo italiani e che veniamo da Bologna, esclama: "Bologna! Zecchino d'oro!" Spiegandoci che in Bulgaria lo Zecchino d'oro è conosciutissimo e molto seguito.

## Skeleton Point

Ormai in maniche e pantaloncini corti, raggiungiamo lo **Skeleton Point**: sono le 8:31. Questo è il punto oltre il quale i ranger sconsigliano di proseguire in giornata in primavera. Non ci fermiamo: un goccio d'acqua e via verso il basso. Ormai siamo ben sotto al Rim. Il fatto che non ci sia un salto unico ma che la progressione verso il Colorado river avvenga per gradoni rende meno drammatica l'idea della salita che ci attende nel pomeriggio. La temperatura comincia a salire, siamo sotto il solleone senza ombra. Finché si scende "tutti i santi aiutano"... Continuiamo per il sentiero che scende a zig zag vedendo in lontananza gli ultimi salti verso il fiume. Siamo sempre in meno. L'ambiente piano piano cambia: sempre piuttosto brullo, dominato da rocce rosse, comincia però punteggiati dei fiori caratteristici degli ambienti semidesertici. Fra i vari notiamo i fiori di cactus, in alcuni casi gialli, in altri rosa.

## Tip Off

Arriviamo al **Tip Off** alle 9:25. Questa è l'ultima via di fuga e chance per evitare di arrivare fin giù. Da qui infatti parte un sentiero che, più o meno in quota, si ricongiunge con il Bright Angel all'altezza dell'Indian Garden (controllare). Oltre al capanno dei bagni troviamo una tettoia a coprire una serie di panche dove gli escursionisti possono riposarsi. Mentre riprendiamo le energie preparandoci all'ultimo tratto in discesa, notiamo uno scoiattolino aggirarsi attorno agli escursionisti in cerca di cibo. Nonostante i numerosi cartelli di monito a non nutrire gli animali del parco, evidentemente da qualcuno ricevono cibo, in quanto mostrano un po' troppa confidenza con le persone. Lungo il sentiero su cui ci accingiamo a proseguire, vediamo giungere un gruppo di muli che procede in fila indiana. I muli vengono utilizzati nel canyon per condurre i turisti e per portare i rifornimenti al Phantom Ranch e relativo campeggio vicino al fiume. Ripartiamo per l’ultimo tratto in discesa, discesa che sembra non finire più (e che poi si trasformerà in salita!). Intravediamo dall’alto il Black Bridge, il primo dei due ponti sul Colorado river che troveremo ad attraversare. Una volta arrivati giù, in alternativa all’attraversamento del fiume funzionale al raggiungimento della spiaggia, del Phantom Ranch e del punto dove fare acqua, un bivio ci mostra l’itinerario alternativo che, rimanendo sulla stessa sponda, consente di andare ad imboccare direttamente il Bright Angel trail in salita.

## Black Bridge

Rimaniamo fedeli al nostro programma e raggiungiamo il **Black Bridge** alle 10:30. Il ponte, di metallo e legno, è lungo e imponente e si trova parecchio al di sopra dell’acqua. Una volta sull'altra sponda, raggiungiamo la prima spiaggetta che troviamo per mettere i piedi a mollo: l’acqua è gelida! Gelida ma rigenerante. Non riusciamo comunque a stare in acqua a lungo, proprio per via della temperatura. Sulla stessa spiaggia sono ancorati due gommoni destinati ad escursioni fra le rapide. Ho letto che questo tipo di gita va prenotato fino a un anno prima per via delle tante richieste! CI rimettiamo calze e scarpe e ci avviamo verso il leggendario Phantom Ranch. Ci inoltriamo per una stretta valle insolitamente verdeggiante che piano piano si arrampica verso il North Rim. Il prosieguo del South Kaibab trail che abbiamo appena percorso (quindi scendendo dal South Rim) sul lato nord del canyon procederebbe infatti proprio passando per di qua e prendendo il nome di North Kaibab trail. La temperatura dell’aria, rispetto a quella del Rim, è molto più calda, stimiamo sui 30° C. Una delle ragioni per cui questo itinerario è considerato proibitivo, infatti, è dovuta proprio alla grande differenza di temperatura fra il Rim e l’inner canyon, ovvero il fondo del canyon, dove scorre il Colorado river. E pensare che siamo solo ad aprile!

## Phantom Ranch

Percorrendo il facile sentiero tra gli alberi, attraversiamo il **Bright Angel Campground** le cui sistemazioni, prevalentemente tende, sono sparse lungo la valle. Pernottare qui, unico modo per spezzare in due l’itinerario Rim2River2Rim, è considerato estremamente ambito, proprio in relazione alla grande difficoltà di percorrere l’itinerario in giornata. Vista la quantità di richieste, il campeggio non è prenotabile e l’unico modo per potervi pernottare è vincere la lotteria che mette in palio i posti a disposizione ogni notte. Abbiamo sentito di gente che ha tentato la lotterie 4-5 volte e non riuscendo a prenotare il campeggio ha rinunciato oppure si è allenata per essere in grado di percorrere l’itinerario in giornata.
Arriviamo a Phantom Ranch, una sorta di oasi antropizzata al termine del campeggio. Alcuni tavoli di legno sono disponibili all’aperto per gli escursionisti. Riconosciamo alcune persone già incontrate lungo il percorso. Sono le 11:15: ci concediamo 45’ di sosta, non di più, in quanto la parte più impegnativa deve ancora cominciare. Ci siamo portati toast e barrette e di fronte ai tavoli c’è la presa dell’acqua fresca. Vogliamo comunque assaggiare la leggendaria limonata del **Phantom Ranch**. Fresca e poco zuccherata, perfetta. Per il momento la migliore mai assaggiata. Un paio di scoiattolini si avvicina agli escursionisti che stanno mangiando, addirittura avventurandosi a ravanare intorno ad uno zaino incustodito. Non ci facciamo intenerire, proprio perché sappiamo che è per il loro bene e non cediamo cibo. Dopo aver sfruttato gli impeccabili bagni compost del Rach, a mezzogiorno in punto, ormai tolti tutti gli strati che ci eravamo portati dietro e rimanendo con indosso solo l’essenziale, ci avviamo per la nostra piccola impresa.

## Bright Bridge

In breve raggiungiamo il **Bright Bridge**, ponte argentato che ci consente di riattraversare il Colorado river, questa volta più a valle. Tornati sulla riva sud, attacchiamo il sentiero per risalire, il Bright Angel trail. La combinazione dei due sentieri in questo ordine (SK per scendere e BA per risalire) è quella generalmente più scelta principalmente per due ragioni: il SK è interamente al sole mentre il BA gode di un tratto immerso nella vegetazione in corrispondenza dell’Indian Garden e del tratto più vicino al Rim parzialmente in ombra al pomeriggio, quindi è più consigliabile percorrere il BA in salita. La seconda ragione è legata al fatto che non c’è acqua lungo il SK mentre la stessa è disponibile in più punti (tutto l’anno presso l’Indian Garden e solo stagionalmente presso la 3 Miles Rest House e la 1.5 Miles Rest House): anche questa condizione fa optare per la disponibilità di acqua al ritorno, in salita.
Dopo un primo tratto di saliscendi lungo il fiume, il sentiero abbandona il Colorado river in direzione sud, verso il South Rim, in questo momento estremamente distante. Pare quasi impossibile dover tornare lassù. Gambe in spalla: alle 13 passiamo la River Rest House, punto segnato sulla carta ma che troviamo poco significativo. Comincia la salita vera e propria. Per fortuna il sentiero è comodo e a tratti gradonato, primo di tratti particolarmente ripidi. Cerchiamo di trovare un ritmo che ci consenta di procedere a passo costante. Il sole si fa sentire. A tratti attraversiamo un piccolo corso d’acqua e ne approfittiamo per bagnare la testa. Ci siamo dati una tabella di marcia facendo riferimento all’esperienza di un intrepido escursionista che ha percorso il nostro stesso itinerario e lo ha condiviso su [youtube](https://www.youtube.com/watch?v=m3tDcfrEq94), specificando i tempi di percorrenza per tappa e concludendo l’escursione in 7h 30’ in gennaio (periodo con molta meno luce e quindi meno tempo a disposizione ma anche con temperature meno proibitive almeno in relazione al caldo. Fino adesso siamo stati di poco più lenti di lui. Per il tratto dalla River Resthouse all’Indian Garden abbiamo come riferimento 1h 20’, un tratto bello lungo quindi. A mano a mano che saliamo ci stupiamo di incontrare gente che scende: eravamo nelle loro stesse condizioni, scendendo dal SK circa tre ore fa…com’è possibile che stiamo ancora scendendo? Ci rispondiamo dicendoci che evidentemente pernotteranno al Bright Angel Campground. A tratti guardiamo verso l’alto cercando di identificare la nostra posizione sulla mappa in relazione alla formazioni rocciose. Dobbiamo risalire diversi salti di roccia prima di arrivare al Rim, che solo sporadicamente intravediamo lassù, lontano… forse meglio così: concentrati sul procedere un passo alla volta. Incontriamo un escursionista non giovane, da solo, sdraiato all’ombra di un masso. Ci chiede se abbiamo acqua da cedergli in quanto ha finito la sua, gli sono venuti i crampi e non riesce a proseguire in salita. Fortunatamente siamo stati previdenti e ne abbiamo parecchia considerato che all’Indian Garden potremo fare nuovamente il pieno. Gli cediamo una bottiglietta da mezzo litro.

## Indian Garden

Proseguiamo e piano piano il paesaggio brullo comincia a popolarsi di verde: cespugli attorno al corso d’acqua che stiamo risalendo, qualche piccola pianta, fino a veri e propri alberi. Questo scenario ha un sapore quasi tropicale, spuntato dal nulla fra le rocce e a queste alte temperature. Ci illudiamo di essere arrivati all’Indian Garden ma continuiamo a non veder comparire l’atteso relativo cartello in legno. Oltretutto presso l’Indian Garden è consentito campeggiare sulla base di appositi permessi da richiedere per cui è impossibile passare questa zona senza notarla. Scopriamo che l’**Indian Garden** non è un piccolo giardinetto in corrispondenza di una pozza d’acqua solitaria ma un lungo tratto di vegetazione cresciuta lungo il corso d’acqua che stiamo risalendo, che comincia con la formazione del Garden Creek, fino ad arrivare alla zona di vegetazione più fitta, l’Indian Garden vero e proprio. Quando finalmente ci arriviamo lo riconosciamo: 14:25, poco più del nostro amico di Youtube. La stanchezza mista a sudore e fatica comincia a farsi sentire tutta. Facciamo il pieno di acqua (alla fonte si è quasi formata una coda di persone) e ci bagniamo la testa. Ci fermiamo 5’ per mangiare due albicocche secche anche se non abbiamo fame. Notiamo un discreto via vai di gente, parte della quale probabilmente si ferma a dormire qui. Il Rim è ancora molto lontano e cominciamo ad apprendere sulla nostra pelle la difficoltà dell’impresa che abbiamo scelto di intraprendere. E’ comunque ancora presto, il tempo non ci manca. Ripartiamo. La macchina fotografica è ormai infilata nello zaino e, diversamente dalla discesa, lungo la quale ho scattato tante foto, dubito di fermarmi ad utilizzarla: ormai l’obiettivo è il Rim.

## 3 Miles Resthouse

Procediamo risalendo piano piano il sentiero che punta in direzione sud-ovest, allontanandosi sempre più dal fiume, ormai non più visibile, e avvicinandosi all’alto bordo del Rim, ancora 3060 piedi (ovvero 933 m) sopra di noi. Il fattore più destabilizzante di questa escursione infatti non sarà il dislivello positivo complessivo di circa 1500 m (abbiamo fatto di peggio, +1800 m di dislivello in giornata in più di una occasione) ma proprio il fatto di partire con il facile - la discesa - e cominciare il duro già un po’ affaticati dalle diverse ore di cammino e soprattutto con la temperatura attorno ai 30° C. Raggiungiamo la **3 Miles Rest House** alle 15:30. Il Rim è ancora 2112 piedi (644 m) sopra di noi. Prendiamo atto del fatto che, per entrambi, la percentuale di fatica sta nettamente cominciando a superare quella del divertimento. Sappiamo che arriveremo - perché siamo perfettamente in grado di chiudere il giro, non lo stiamo mettendo in dubbio - ma siamo altrettanto consapevoli che sarà una bella sfacchinata. Anche qui 5’ di sosta, un sorso d’acqua e ripartiamo, con passo lento ma costante. Ripartiamo. Faccio un conto mentale del dislivello ancora da coprire: 644 m significano 2 volte e mezzo la salita al Santuario di San Luca a Bologna dal Meloncello, l’itinerario che abbiamo sfruttato nei giorni prima di partire per allenarsi. Non è così drammatico…ma non è nemmeno poco! Dalla 3 Miles Rest House il sentiero, sempre comodo, cambia drasticamente rispetto a prima, cominciando a zigzagare in modo da arrampicarsi verso il Rim: lo avevamo notato bene ieri dai punti di belvedere lungo la Hermit road e lo si comprende intuitivamente guardando la mappa. Più saliamo e più persone incontriamo, in quanto molti ci tengono a percorrere anche solo un breve tratto di questo noto percorso.

## 1.5 Miles Resthouse

Agogniamo la 1.5 Miles Rest House, che attendiamo ad ogni curva e che invece pare non arrivare mai. Eccola finalmente. Sono le 16:25. Ultimo miglio e mezzo, come indica il nome del bivacco. Ormai abbiamo smesso di parlare fra di noi, il fiato è tutto per la salita. I polpacci cominciano a bruciare, un po’ per il sole un po’ per il dislivello a questa temperatura. Gli spallacci dello zaino cominciano a lasciare segni e nelle scarpe sentiamo la progressiva formazione di vesciche. Fortunatamente il cielo comincia a velarsi, concedendoci una leggere tregua almeno sul fronte temperatura. Questo ultimo tratto lo percorriamo davvero a rilento. Il bordo del Rim si avvicina sempre più, ed ecco, abbarbicato su di esso il Bright Angel Lodge sopra di noi.

## Bright Angel trailhead

Ancora un paio di curve e ci siamo: ore 17:30, raggiungiamo il Bright Angel trailhead. Un’impresa. 10 h e 30’, soste comprese. Siamo distrutti ma soddisfatti. Riusciamo a salire nonostante la tanta gente, sul primo shuttle in arrivo direzione Visitor center, dove abbiamo lasciato la macchina questa mattina.

## Verso Page

Considerato il gelo patito la notte scorsa a questa quota, siamo convinti di voler dormire al caldo almeno stanotte, distrutti come siamo e bisognosi di una doccia. Non è tardi ma non è nemmeno presto: prima di farci sopraffare dalla stanchezza, imbocchiamo la Desert drive direzione est, per cominciare ad avvicinarci alla destinazione di domani, nei pressi di Page. Usciamo dal parco dalla East entrance e proseguiamo per un po’ ancora nella stessa direzione. Mentre Ste guida, cerco su booking un posto dove dormire lungo la strada da qui a Page. Prende pochissimo. Dalla Az-64 ci immettiamo sulla AZ-89 in corrispondenza di Cameron. Pare che né qui, né nel piccolo abitato di Willow Spring ci sia gran che. Qualche opzione disponibile figura invece a Page. Sebbene la nostra intenzione non fosse di guidare per le 2h 30’ che separano il Grand Canyon (South Rim) da Page, ormai siamo già a metà strada, quindi effettuiamo la prenotazione presso il Motel 6, proprio all’ingresso di Page. Saldiamo gli 83 $ per la notte e, finalmente, ci godiamo la nostra camera di motel, facendoci una lunga doccia bollente, cucinando una zuppa liofilizzata nella nostra gavetta (siamo troppo stanche i ormai è troppo tardi per andare fuori a cena) e crollando a letto.

{% contentfor mymap %}
<iframe src="https://www.google.com/maps/d/embed?mid=168aA3BpLWJoxE1KOqnJK1S_G1usbSJ5h&ehbc=2E312F" width="640" height="480"></iframe>
{% endcontentfor %}

{% contentfor sidebar %}

**Tips**
Se non diversamente specificato i siti visitati sono ad accesso gratuito

{% endcontentfor %}