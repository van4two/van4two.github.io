---
layout: post
title: Grand Canyon
pics: 2022-04-25-usa
gallery_url: https://photos.app.goo.gl/JneRfGRjKM6Ku5ZV6
tags: arizona canyon fiume colorado national-park
cat: usa
header:
    teaser: /assets/img/cover/usa-parks/01.jpg

---

{% google_photos page.gallery_url none %}

{% include img.html id=22 cap="Vista sul Grand Canyon da Pima Point, belvedere lungo la Hermit Road" %}

La nostra Avventura inizia con una sveglia che suona alle 3:45 del mattino. Ieri sera preparativi fino all'ultimo e, come era da immaginarsi, abbiamo dormito solo un paio d'ore. Eppure, l'emozione e l'eccitazione per il viaggio che sta per cominciare non fanno pesare l'alzataccia. Giunti in aeroporto, il delirio. Una coda per i controlli di sicurezza vista in poche occasioni. In effetti lunedì è il 25 aprile, ma immaginavamo che il COVID 19 frenasse ancora la voglia di viaggiare, che invece prevale. Fatto il check in e appurato che tutti i documenti (visto, vaccino, tampone) sono in ordine, ci imbarchiamo sul volo Air France AF1029 delle 6:30 per Parigi. Da qui proseguiamo con il volo intercontinentale Delta DL221 che ci porta a a Salt Lake City da cui ci imbarchiamo per la nostra tappa finale: Las Vegas, con volo DL2696. Come i voli precedenti, anche questo è pieno.

## Vegas

Arrivati a [**Las Vegas**](https://www.visitlasvegas.com/it/) siamo accolti dallo scintillio di lucine delle slot machines presenti in aeroporto. Con [Uber](https://play.google.com/store/apps/details?id=com.ubercab&hl=en&gl=US) raggiungiamo l'[Oyo Hotel & Casino](https://www.oyolasvegas.com/), dove abbiamo appuntamento con Irina per il noleggio della macchina prenotata su [Turo](https://turo.com/). Nello Skyline che ci si presenta riconosciamo subito il finto [Space Needle](https://en.wikipedia.org/wiki/The_Strat) e la mini [torre Eiffel](https://it.wikipedia.org/wiki/Paris_Las_Vegas). Rimandiamo la visita a Las Vegas all'ultimo giorno del viaggio e, con il Grand Dodge Caravan bianco appena preso, ci dirigiamo verso sud, direzione Arizona. Facciamo tappa a uno dei numerosi [Walmart](https://www.walmart.com/) di Las Vegas per comprare una scheda telefonica americana usa e getta, bombolette per il fornelletto a vite e un po' di viveri.

## Verso l'Arizona

Provati dalla stanchezza del viaggio in aereo e dalle mancate ora di sonno, lasciamo il [Nevada](https://it.wikipedia.org/wiki/Nevada) per l'[Arizona](https://it.wikipedia.org/wiki/Arizona) sulla US-93 che è già buio. Oltrepassato un blocco per incidente che ha visto l'atterraggio di ben quattro elicotteri del pronto soccorso in mezzo alla strada, ci fermiamo poco oltre [Kingman](https://www.viaggi-usa.it/kingman-cosa-vedere/), dove, in un'area di servizio, ci fermiamo e crolliamo dal sonno.

Ste si sveglia poco prima delle 6 e guida fino al secondo innesto della storica [**Route 66**](https://www.viaggi-usa.it/itinerario-route-66/) con la strada che stiamo percorrendo. Mi sveglio anche io e facciamo colazione su tavoli di legno accanto a negozi al margine della strada. Cominciamo a guardarci attorno: siamo immersi in un paesaggio brullo e desertico. In cielo non c’è una nuvola e il sole è abbagliante.

{% include img.html id=2 cap="La storica Route 66" %}

Studiamo un po’ l’assetto interno del minivan in modo da ottimizzare lo spazio: la comodità del Grand Dodge è data dal fatto che i sedili della seconda e terza fila sono incassabili nel "pavimento" della macchina, offrendo quindi un ampio spazio piano, ottimo per dormire con il sacco al pelo su un materassino gonfiabile. Questa soluzione ci consente grande flessibilità e capacità di improvvisazione.

Ci dirigiamo poi verso [Williams](https://experiencewilliams.com/) per proseguire lungo la strada AZ-64 verso nord fino al visitor center di [Tusayan](https://www.visitarizona.com/places/cities/tusayan/), anticamera d’accesso al [**Grand Canyon National Park**](https://www.nps.gov/grca/index.htm). Si tratta di uno di quegli abitati sorti poco fuori dai parchi, a servizio e in funzione degli stessi. Qui acquistiamo il pass annuale per i parchi nazionali (80 $), ci dirigiamo all’ingresso del parco ed entriamo. Ci viene data una mappa del parco ad integrazione della documentazione che già avevamo scaricato dal sito web ufficiale.

## Grand Canyon National Park

Il programma ipotizzato per questa prima giornata (ormai solo mezza giornata) prevede un tour per i principali punti panoramici del **South Rim**, così da dedicare la giornata di domani interamente a un’escursione a piedi.

Parcheggiamo in prossimità del **Bright Angel Lodge** e raggiungiamo a piedi la prima fermata della navetta rossa, quella che percorre la Hermit road. Subito veniamo colpiti dalla vista di un gruppo di cervi praticamente accanto alla strada: non sembrano particolarmente disturbati dalla nostra presenza.

{% include img.html id=30 cap="Nei pressi del Bright Angel Lodge un gruppo di cervi pascola indisturbato" %}

{% include img.html id=29 cap="Nei pressi del Bright Angel Lodge un gruppo di cervi pascola indisturbato" %}

## Hermit Road

Prendiamo la shuttle (gli shuttle all’interno dei parchi, se non diversamente specificato, sono gratuiti) e ci avviamo in direzione ovest. La **Hermit road**, che percorre il South Rim lungo una serie di punti panoramici, termina presso il Hermit’s rest ed è chiusa al traffico privato. Il Rim trail consente di percorrere l’intera lunghezza anche a piedi. Scendiamo alla prima fermata, il **Trail view overlook** e, finalmente, vediamo per la prima volta il Gran Canyon. La parola più azzeccata per descriverlo è immensità. La grandezza infatti è l’aspetto che più colpisce. Sul fondo si nota il **Colorado river** con alcune delle sue rapide e, in lontananza, il **North Rim**.

Torniamo alla fermata del bus ad aspettare la prossima navetta (sono piuttosto frequenti). Risaliti, saltiamo un paio di fermate e optiamo per **Hopi point**: altra vista spettacolare. Questa volta decidiamo di percorrere la breve distanza per il prossimo punto panoramico a piedi lungo il **Rim trail**. Raggiungiamo così **Mohave point**: anche da qui sono visibili le rapide del Colorado river. Sfruttando ancora lo shuttle raggiungiamo **Abyss** e, dopo, **Pima point**. Qui riprendiamo lo shuttle direzione Grand Canyon village e torniamo alla macchina.

## Grand Canyon Village

Ci spostiamo alla Market plaza dove facciamo acqua (il distributore di acqua fresca gratuita è all’interno del supermercato). 

{% include img.html id=3 cap="Uno scuolabus nei pressi del Grand Canyon Village" %}

{% include img.html id=34 cap="Water station gratuita all'interno del supermercato che affaccia sulla Market Plaza" %}

Decidiamo di chiudere la visita di oggi con un’ultima tappa al **Visitor center** per raccogliere informazioni sull'escursione pensata per domani. Purtroppo arriviamo che l’ufficio è già chiuso: cerchiamo di capire quale shuttle dovremo prendere domani mattina e la logistica più conveniente. Visto che siamo qui, ci affacciamo sul Canyon dal **Mather point**, il punto panoramico più battuto del parco in quanto proprio di fronte al Visitor center.

{% include img.html id=31 cap="Mather Point" %}

## Desert Drive

Tornati in macchina ci spingiamo fino al **Grandview point** per vedere il tramonto (l’ideale sarebbe stato il **Lipan point** ma temiamo di non arrivare in tempo). Notando che, con il calare del sole, comincia a scendere la temperatura, ci fermiamo a cenare nella prima piazzola con tavoli da pic-nic che troviamo lungo la **Desert drive**.

{% include img.html id=32 cap="Vista dal Grandview Point" %}

## Kaibab Forest

Per dormire, invece, ci spostiamo verso la **Kaibab forest**, subito oltre l'ingresso sud del parco, dove è consentito il campeggio libero. Si tratta di una parte di bosco piena di spiazzi lungo la strada sterrata. Il fatto che sia immediatamente fuori dal parco lo rende molto appetibile (all’interno dei parchi, infatti, è vietato il campeggio libero se non in apposite aree e su rilascio di specifici permessi, in genere, a pagamento). Probabilmente proprio per questo è frequentatissima! Guardando fra un camper, una tenda e un falò, troviamo un angolino anche per noi. La temperatura è scesa. Temendo di patire freddo, ci mettiamo addosso gli strati di abbigliamento tecnico più pesanti che abbiamo, uniamo i sacchi a pelo e andiamo a dormire.

{% contentfor mymap %}
<iframe src="https://www.google.com/maps/d/embed?mid=1aIiDT07QdJorBi44nurelExf7JgPE-DJ&ehbc=2E312F" width="640" height="480"></iframe>
{% endcontentfor %}

{% contentfor sidebar %}

**Tips**
Se si intende visitare più parchi, conviene considerare il pass annuale [America the Beautiful](https://www.nps.gov/planyourvisit/passes.htm) che per 80 $ consente l'accesso a tutti i parchi nazionali americani (ma non ai parchi statali)

Il sito web dedicato al [Gran Canyon National Park](https://www.nps.gov/grca/index.htm) contiene parecchio materiale utile ad organizzare la propria visita al parco, fra cui mappe, orari e percorsi degli shuttle e informazioni sui principali trekking

Se non diversamente specificato i siti visitati sono ad accesso gratuito

{% endcontentfor %}