---
layout: post
title: Grand Canyon
pics: 2022-04-25-usa
gallery_url: https://photos.app.goo.gl/JneRfGRjKM6Ku5ZV6
tags: arizona canyon fiume colorado national-park
cat: usa parks
header:
    teaser: /assets/img/cover/usa-parks/01.jpg

---

{% google_photos page.gallery_url none %}

{% include img.html id=1 cap="Didascalia" %}

24 aprile
Sveglia alle 3:45. Ieri sera preparativi fino all'ultimo e, come era da immaginarsi, abbiamo dormito solo poco più di tre ore. Eppure l'emozione e l'eccitazione per il viaggio che sta per cominciare non fanno pesare l'alzataccia. Il taxi prenotato per le 4:15 non si fa vedere: ne chiamiamo un altro ed ecco che si presenta il primo in ritardo. Giunti in aeroporto, il delirio. Una coda per i controlli di sicurezza vista in poche occasioni. In effetti lunedì è il 25 aprile, ma immaginavamo che il COVID 19 frenasse ancora la voglia di viaggiare, che invece prevale. Fatto il check in e appurato che tutti i documenti (visto, vaccino, tampone) sono in ordine, ci imbarchiamo sul volo Air France AF1029 delle 6:30 per Parigi. Una volta atterrati qui, ci rechiamo al terminal per il volo successivo, scoprendo quasi casualmente di essere in coda già da mezz'ora per la dogana nel posto sbagliato e facendo le corse per guadagnare il gate giusto in tempo. Durante il volo intercontinentale Delta DL221 di oltre 10 ore, cominciamo a sentire la stanchezza. Atterriamo a Salt Lake City verso le 13 ora locale (in Italia sarebbero le 21) e, da qui, ci imbarchiamo per la nostra tappa finale: Las Vegas, con volo DL2696. Come i voli precedenti, anche questo è pieno.
Arrivati a Las Vegas siamo accolti dallo scintillio di lucine delle slot machine presenti anche in aeroporto. Con Uber raggiungiamo l'Oyo Hotel & Casino, dove abbiamo appuntamento con Irina per il noleggio della macchina prenotata su Turo. Nello Skyline che ci si presenta riconosciamo subito il finto Space Needle e la mini torre Eiffel. Rimandiamo la visita a Las Vegas all'ultimo giorno del viaggio e, con il Grand Dodge Caravan bianco appena preso, ci dirigiamo verso sud, direzione Arizona. Facciamo tappa a uno dei numerosi Walmart di Las Vegas per comprare una scheda telefonica usa e getta, bombolette per il fornelletto e per fare un po' di spesa. Ormai provati dalla stanchezza del viaggio in aereo e dalle mancate ora di sonno, lasciamo il Nevada per l'Arizona sulla US-93 che è già buio. Ci fermiamo lungo la strada alla ricerca di un Autogrill per la bomboletta (non trovata da Walmart e che continuiamo a non trovare) e scopriamo che, poco più avanti lungo la strada, c'è stato un incidente. Da lontano notiamo luci rosse e blu di ambulanze e polizia. La strada viene temporaneamente chiusa per consentire l'atterraggio di quattro elicotteri del pronto soccorso. Chi deve andare nella nostra stessa direzione viene guidato attraverso i campi fino ad oltre il punto di blocco. Testiamo il Dodge fuori dall'asfalto. Proseguiamo fin poco oltre Kingdom, dove, in un'area di servizio, ci fermiamo e crolliamo dal sonno intorno alle 22.

25 aprile
Ste si sveglia poco prima delle 6 e guida fino al secondo innesto della Route 66 con la strada che stiamo percorrendo. Mi sveglio anche io e facciamo il punto della situazione. La giornata è bella ma per ora fredda; riusciamo finalmente a comprare la bombola per il fornelletto e facciamo colazione appoggiandoci su tavoli di legno accanto al negozio dove l’abbiamo comprata. Siamo immersi in un paesaggio brullo e desertico. In cielo non c’è una nuvola e il sole è abbagliante. Prima di ripartire torniamo indietro di poco per dare un’occhiata alla storica Route 66 e ci dirigiamo poi verso Williams per proseguire lungo la strada AZ-64 verso nord. Dopo averla imboccata, ancora stanchi per le poche ore di sonno, ci riaddormentiamo all'ingresso della Kaibab Forest. Dormiamo per più di due ore. A mezzogiorno Ste mi sveglia (avrei continuato a dormire volentieri!) e proseguiamo fino al visitor center di Tusayan, anticamera d’accesso al Grand Canyon National Park. Si tratta di uno di quegli abitati sorti poco fuori dai parchi, a servizio degli stessi. Qui acquistiamo il pass annuale per i parchi nazionali (80 $) e parcheggiamo il Grand Dodge nell'ampio parcheggio sul retro per pranzare cucinando due grossi toast, considerato che ieri sera non abbiamo cenato. Studiamo un po’ l’assetto interno del minivan in modo da ottimizzare lo spazio e allo stesso tempo mantenere gonfi i materassini anche di giorno, così da non doverli gonfiare e sgonfiare tutte le sere e tutte le mattine. Terminato il rapido pasto, ci dirigiamo all’ingresso del parco e mostriamo il pass. Ci viene data una mappa del parco ad integrazione della documentazione che già avevamo scaricato dal sito web ufficiale. Come programma per questa prima giornata (ormai solo mezza giornata) abbiamo ipotizzato un tour per i principali punti panoramici del parco, così da dedicare invece la giornata di domani interamente a un’escursione a piedi. Parcheggiamo in prossimità del Bright Angel Lodge e raggiungiamo a piedi la prima fermata della navetta rossa, quella che percorre la Hermit road. Subito veniamo colpiti dalla presenza di un gruppo di cervi praticamente accanto alla strada: non sembrano particolarmente disturbati dalla nostra presenza. Prendiamo la shuttle (gli shuttle all’interno dei parchi, se non diversamente specificato, sono gratuiti) e ci avviamo in direzione ovest. La Hermit road, che percorre il South Rim lungo una serie di punti panoramici, termina presso il Hermit’s rest ed è chiusa al traffico privato. Il Rim trail consente di percorrere l’intera lunghezza anche a piedi. Scendiamo alla prima fermata, il Trail view overlook e, finalmente, vediamo per la prima volta il Gran Canyon. La parola più azzeccata per descriverlo è immensità. La grandezza infatti è l’aspetto che più colpisce. Sul fondo si nota il Colorado river con alcune delle sue rapide e, in lontananza, il North Rim. Torniamo alla fermata del bus ad aspettare la prossima navetta (sono piuttosto frequenti). Risaliti, saltiamo un paio di fermate e optiamo per Hopi point: altra vista spettacolare. Questa volta decidiamo di percorrere la breve distanza per il prossimo punto panoramico a piedi lungo il Rim trail. Raggiungiamo così Mohave point: anche da qui sono visibili le rapide del Colorado river. Sfruttando ancora lo shuttle raggiungiamo Abyss e, dopo, Pima point. Qui riprendiamo lo shuttle direzione Grand Canyon village e torniamo alla macchina.
Ci spostiamo alla Market plaza dove facciamo acqua (il distributore di acqua fresca gratuita è all’interno del supermercato) e approfittiamo dei bagni.
Decidiamo di chiudere la visita di oggi con un’ultima tappa al Visitor center per raccogliere informazioni sull'escursione pensata per domani. Purtroppo arriviamo che l’ufficio è già chiuso: cerchiamo di capire quale shuttle dovremo prendere domani mattina e la logistica più conveniente. Visto che siamo qui, ci affacciamo sul Canyon dal Mather point, il punto panoramico più battuto del parco in quanto proprio di fronte al Visitor center. Tornati in macchina ci spingiamo fino al Grandview point per vedere il tramonto (l’ideale sarebbe stato il Lipan point ma temiamo di non arrivare in tempo. Notando che con il calare del sole comincia a scendere la temperatura, ci fermiamo a cenare nella prima piazzola con tavoli da pic-nic che troviamo lungo la Desert drive. Cuciniamo una zuppa di legumi liofilizzata e quando ormai comincia a fare buio, ci spostiamo verso la location battezzata per il pernottamento di stanotte: uno spiazzo nella Kaibab forest subito fuori dall’ingresso sud del parco trovata su Free Campsite e che scopriamo essere frequentatissima. Si tratta in realtà di un tratto di bosco pieno di spiazzi lungo la strada sterrata. Il fatto che sia immediatamente fuori dal parco lo rende molto appetibile (all’interno dei parchi, infatti, è vietato il campeggio libero se non in apposite aree e su rilascio di un permesso a pagamento. Guardando fra un camper, una tenda e un falò, troviamo un angolino anche per noi. La temperatura è scesa. Temendo di patire freddo, ci mettiamo addosso gli strati di abbigliamento tecnico più pesanti che abbiamo, uniamo i sacchi a pelo e andiamo a dormire.

{% contentfor mymap %}
<iframe src="https://www.google.com/maps/d/embed?mid=1aIiDT07QdJorBi44nurelExf7JgPE-DJ&ehbc=2E312F" width="640" height="480"></iframe>
{% endcontentfor %}

{% contentfor sidebar %}

**Tips**
Se non diversamente specificato i siti visitati sono ad accesso gratuito

{% endcontentfor %}