---
layout: post
title: Monument Valley
pics: 2022-04-25-usa
gallery_url: https://photos.app.goo.gl/JneRfGRjKM6Ku5ZV6
tags: arizona utah escursione state-park
cat: usa
header:
    teaser: /assets/img/cover/usa-parks/04.jpg

---

{% google_photos page.gallery_url none %}

{% include img.html id=1 cap="Didascalia" %}

Sveglia alle 4.50 (orario Navajo a Kayenta) nel parcheggio del Mc Donald. È buio ma non particolarmente freddo. Guidiamo verso l'ingresso della Monument Valley lungo la US-163. Mentre ci troviamo ancora lungo la strada il cielo comincia a schiarirsi e intravediamo sagome imponenti stagliarsi contro l’orizzonte a destra e a sinistra della strada stessa. Ci emozioniamo. Arrivati a destinazione ci cambiamo rapidamente e facciamo colazione. Cerchiamo  i servizi igienici che però non troviamo aperti. Notiamo altri turisti radunati lungo una balaustra in muratura, una sorta di terrazza del grande edificio che segna l’ingresso alla Monument Valley. Ci affacciamo anche noi: oltre la balaustra si stagliano tre degli imponenti “monumenti” di roccia che a breve visiteremo. Il giro di tre ore che abbiamo prenotato è con Sandstone Tours: vediamo alcune jeep aperte arrivare nell’ampio parcheggio dove abbiamo lasciato la macchina. Troviamo la nostra guida. A quanto pare non ci sono altri escursionisti nel nostro gruppo ma abbiamo il tour tutto per noi. Bene! Vedendo però che le altre jeep caricano gruppetti più numerosi, ci chiediamo se il nostro tour abbia qualcosa in meno degli altri. D’altra parte, della grande quantità di tour operator indicati sul sito ufficiale della Monument Valley, pochissimi avevano un sito web di contatto su cui effettuare la prenotazione (gli avevano solo un contatto telefonico). La nostra guida è un nativo Navajo di una certa età. Cominciamo il tour: nell’accesso alla Monument Valley ci vengono chiesti i biglietti di ingresso: mostriamo i biglietti del nostro tour. Vediamo la nostra guida discutere con il controllore alla barriera di accesso. La nostra guida, che pare stupita, ci riferisce che abbiamo pagato solo i biglietti del tour ma non quelli di accesso alla Monument Valley. Ma come - ci chiediamo - con quello che sono costati, non sono comprensivi di ingresso? Avrebbero dovuto chiarirlo sul sito web. Ci pare molto strano che si stupiscano di questa cosa, ci immaginiamo che la maggior parte della gente arrivi a questo punto nella nostra identica situazione. Ci viene consentito l’accesso dicendo però che al termine del tour dovremo andare a pagare anche i biglietti di ingresso alla Monument Valley. Questo evento ci fa cominciare il tour un po’ con l’amaro in bocca: ci sentiamo presi in giro. Cerchiamo di concentrarci sulla Monument Valley. La prima tappa è presso un belvedere da cui si gode della vista dei tre principali monoliti: il West Mitten Butte, l’East Mitten Butte e il Merrick Butte. Si tratta in realtà della stessa visuale che si godeva dal belvedere presso il parcheggio. Attendiamo qui l’alba. Nel frattempo ci mettiamo a chiacchierare con un’altra coppia di ragazzi italiani, entrati con un altro tour: ci raccontano la stessa identica scena che abbiamo vissuto noi all’ingresso della Monument Valley. Tutto ciò rafforza i nostri sospetti. Appena il sole si è levato procediamo lungo la strada principale, il 17 Miles loop. Abbiamo prestato attenzione al fondo stradale ed, effettivamente, il primo tratto non sarebbe stato bello da percorrere con il nostro minivan. Qui la strada sembra molto meglio. Le prossime formazioni sono l’Elephant Butte, davanti a noi, e le Three sisters, alla nostra destra. Ci vengono raccontate le storie dietro a questi nomi fantasiosi. La nostra guida ci racconta tutto in inglese ma non sempre comprende le nostre domande (sempre in inglese), un po’ immaginiamo perché è nativo Navajo, un po’ perché pare mezzo sordo. Raggiungiamo il John Ford point, così chiamato in quanto qui sono stati girati numerosi film western del regista John Ford. Durante la giornata (ora è troppo presto) un uomo a cavallo in divisa si posiziona sul margine di un piccolo strapiombo ricreando l’atmosfera proprio dei film western e si fa fotografare (a pagamento). A questo punto la nostra jeep esce dal 17 Miles loop e si inoltra per una strada sterrata non accessibile al pubblico. Ci fermiamo in un punto vicino ad un monolite di forma squadrata che pare posizionato in bilico, the Cube: da qui vediamo in lontananza un’ altra sagoma nota, il Totem Pole, monolite più sottile d’America, su cui sono state girate alcune scene di Assassinio sull'Eiger. Passiamo ad altre sterrate ancora più remote e qui visitiamo altre formazioni rocciose caratterizzate da buchi di forme particolari nella roccia: il Big Hogan, il Mocassin Arch e l’Eye of the Sun. Ci vengono anche mostrati antichi disegni presenti sulla parete rocciosa eseguiti dai nativi Navajo ma quando chiediamo alla nostra guida a quando risalgono, all’inizio sembra non comprendere la nostra domanda e alla fine ci risponde sommariamente “ancient”. Torniamo verso il 17 Miles Loop dove facciamo un’ultima tappa al primo spot, quello sui Buttes, dopodiché veniamo riaccompagnati al parcheggio. Il nostro giudizio complessivo è che tre ore siano decisamente troppe per visitare la Monument Valley nel senso che comunque la parte più spettacolare è quella visibile lungo il Loop principale e forse la vista che colpisce di più è proprio quella che si gode dal belvedere accanto al parcheggio. Oltretutto la nostra guida alla fine ci chiede in maniera secca e diretta un “tip”, una mancia. Dal momento che non siamo particolarmente soddisfatti (per esempio comparando il tour a quello di ieri nell’Antelope Canyon), rispondiamo dicendo che non abbiamo contanti (una mezza verità, in quanto abbiamo prelevato solo qualche banconota che si trova nel minivan. Ringraziamo comunque la nostra guida e ci rimettiamo in strada. Sentiamo però la stanchezza delle poche ore di sonno, quindi sostiamo una mezz'ora in uno degli slarghi della US-163 (non il posto migliore per fermarsi ma siamo talmente stanchi che ci fermeremmo ovunque. Un po’ ripresi, proseguiamo ancora lungo la US-163 alla volta del Forrest Gump point. Una volta allontanatici un po’ dalla Monument Valley, infatti, e girandoci, ci troviamo di fronte ad un noto skyline, lo stesso presente anche nel film Forrest Gump, nel momento in cui il protagonista, dopo aver corso ininterrottamente per giorni e giorni si ferma e dice “I’m pretty tired. I think I’ll go home”. Facendo attenzione a non farci investire (auto e camion arrivano a grande velocità da entrambe le direzioni) facciamo qualche foto. Proseguiamo ora fino a Mexican Hat dove notiamo tavoli da pic-nic in legno all’ombra lungo la strada e decidiamo di fermarci a pranzare con un rapido cous cous ai cannellini home made. La prossima tappa è la formazione rocciosa che dà il nome a questo piccolo abitato, appunto la Mexican Hat rock, roccia a forma di sombrero visibile percorrendo una strada sterrata non lontana da quella principale.
Da qui, prima di dirigerci verso il Canyonland NP, nostra destinazione di domani, ci fermiamo a visitare la Valley of the Gods, luogo non particolarmente noto, di cui abbiamo sentito parlare cercando informazioni su [youtube](https://www.youtube.com/watch?v=QWqUlWa1vQ8). La Valley of Gods si trova incastonata fra la US-163 e la US- 261 e ha due accessi, uno sulla prima strada e uno sulla seconda. La imbocchiamo dalla US-163: si tratta di un’area desertica caratterizzata da monoliti e formazioni rocciose dalle forme più disparate, sul genere della Monument Valley ma di più contenute dimensioni. Percorriamo la lunga strada sterrata ai cui lati notiamo subito la Seven sailors Butte e, a seguire, il Setting Hen Butte e il Rooster Butte. In qua e in là qualche camper e/o roulotte pare parcheggiato da lungo tempo. Abbiamo notato infatti che le dimensioni di camper e RV sono mediamente molto maggiori qui negli States che da noi.Spesso e volentieri, invece di contenere un piccolo “garage” sul retro dove tenere bici o scooter, trainano vere e proprie jeep con cui andare in esplorazione lasciando il mezzo principale fermo. Dopo il Franklin Butte e la Battleship Rock, vediamo l’ultima imponente formazione rocciosa, il Castel Butte. Da qui raggiungiamo nuovamente l’asfalto sulla US-261 e ci allunghiamo sul Moki Dugway, ovvero la strada dei nativi Pueblo scavata nel fianco di una collina. Si tratta quindi di una sterrata tutta tornanti che si arrampica su di un altopiano prendendo quota rapidamente. Restiamo colpiti dall’assenza di guardrail o altri elementi protettivi. Ci sarebbero altre amenità da vedere in zona ma dobbiamo proseguire per rispettare la tabella di marcia. Il primo abitato che troviamo dopo un lungo tratto di strada è Monticello.
Qui visitiamo il visitor center dedicato a Canyonlands: raccogliamo un po’ di materiale e riceviamo indicazioni sulla strada più indicata per raggiungere il settore del parco chiamato The Needles. Dopo aver fatto acqua, benzina e un po’ di spesa, imbocchiamo la UT-101 verso ovest e poi la UT-136 che si inoltra nella foresta nazionale di Manti-La Sal. Questo percorso ci sembra meraviglioso: sarà la vegetazione, saranno i colori del tramonto, o il fatto che ad ogni curva gruppetti di cervi che attraversano la strada. Proseguiamo, piacevolmente colpiti, fino a immetterci nella UT-211, la strada principale che conduce a The Needles. Troviamo particolarmente panoramica anche questa strada ma, volendo arrivare a destinazione prima che faccia buio non ci soffermiamo in soste fotografiche, che rimandiamo all’indomani.  In particolare attraversiamo l’Indian Creek, nota zona di arrampicata vista più volte in film e video sul web e passiamo accanto all’Ears Bear National Monument.
Per la notte puntiamo le aree per campeggio libero poco prima dell’ingresso del parco. Qui sono segnalati anche due “campeggi” autogestiti del BLM, dove i servizi sono minimali (qualche tavolo da picnic, anelli di sassi per il fuoco e un bagno compost e l’obolo (in genere piuttosto contenuto) deve essere depositato in un’apposita cassettina. Visitiamo il primo dei due, il Creek Pasture campground ma troviamo parecchia gente e poco posto; ci dirigiamo allora verso il secondo l’Hamburger rock campground, prima del quale abbiamo letto esserci un’area free comunque adatta al pernottamento. Troviamo uno spot perfetto proprio qui, lungo la sterrata Lock Hart road. Cuciniamo prima che tramonti il sole, ceniamo che già è buio e andiamo a letto sotto un’incredibile stellata.

{% contentfor mymap %}
<iframe src="https://www.google.com/maps/d/embed?mid=1X3BYG5YVY4Wj0ffdQis32ltqN9FUPmI&ehbc=2E312F" width="640" height="480"></iframe>
{% endcontentfor %}

{% contentfor sidebar %}

**Tips**
Se non diversamente specificato i siti visitati sono ad accesso gratuito

{% endcontentfor %}