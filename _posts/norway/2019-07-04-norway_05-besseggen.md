---
layout: post
title: Besseggen
categories: [hike]
tags: [trekking, fiordi]
cat: norway

gallery_url: https://photos.app.goo.gl/P2KCLi1dtEpqfT54A
pics: 2019-06-30-norway
day: "05"
teaser: /assets/img/{{post.pics}}/teaser/{{post.day}}.jpg

location:
  longitude: 61.5005
  latitude: 8.7140
  ok: true
---

{% google_photos page.gallery_url none %}

{% include img.html id=62 cap="Costeggiando il lago Bessvatnet verso la cresta Besseggen" %}

Ci svegliamo alle 6:30 nel bosco lungo Riddersprangvegen, ai margini dello [Jotunheimen National Park](https://jotunheimen.com/en/), nello spot trovato [ieri sera]({% post_url norway/2019-07-03-norway_04-sognefjellet %}): il cielo è completamente coperto. Subito arzilli, facciamo una rapida colazione con latte e cereali e, con lo zaino già pronto dalla sera prima, ci scopriamo addirittura in anticipo rispetto alla nostra tabella di marcia. Non sapendo bene quello che ci aspetterà oggi in quanto a possibilità di pioggia, vento e freddo, ci siamo vestiti a strati, praticamente con tutto quello che abbiamo: intimo tecnico, pile, piumino in primaloft, shell, pantaloni da escursione rinforzati, copripantaloni impermeabili, calze di lana e calzettoni da sci, scaldacollo, guanti e berretto.

Mentre ci avviamo verso il lago [**Gjende**](https://www.nasjonaleturistveger.no/en/routes/valdresflye?attraction=Gjende) percorrendo la Rv51 in direzione sud, inaspettatamente, comincia a nevicare. Fiocchi belli fitti vengono giù veloci: wow, già il tempo non sembrava il massimo prima… sempre meglio! Ci chiediamo se sia saggio e opportuno intraprendere il trekking in queste condizioni: decidiamo di prendere comunque il ferry (già pagato), di vedere come si comportano gli altri escursionisti e, nel caso in cui la situazione meteo peggiori ulteriormente, siamo sempre in tempo a riparare sul più facile e breve sentiero lungolago che consente di tornare allo [**Gjendesheim**](https://gjendesheim.dnt.no/en/).

{% include img.html id=46 cap="Guidando lungo la Rv51 verso il lago Gjende, comincia a nevicare" %}

{% include img.html id=41 cap="Il ferry per Memurubu parte dal piccolo molo posto di fronte al rifugio Gjendesheim" %}

Arrivati al [Reinsvangen long term parking](https://www.besseggen1743.no/en/home), smette di nevicare. Fra le numerose macchine parcheggiate, intravediamo altri hikers con indosso tute da sci o indumenti similari per pesantezza e ci chiediamo se ci siamo coperti a sufficienza. Paghiamo il parcheggio alla torretta automatica e ci dirigiamo verso la lunga tettoia in legno di recente costruzione dove è già fermo lo shuttle per il ferry: lo prendiamo al volo.

## Gjende

In 10 minuti siamo al molo di fronte allo Gjendesheim dove prendiamo il ferry delle 8:30 prenotato ieri sera, ora completamente pieno (evidentemente gli altri escursionistici non hanno i nostri stessi dubbi in merito alla percorribilità e sicurezza dell’itinerario); in 20 minuti raggiungiamo [**Memurubu**](https://www.memurubu.no/), situato sulla riva del lago, indicativamente a metà del Gjende. Durante la traversata esce il sole.

{% include img.html id=47 cap="In 20' di navigazione il ferry ci porta alla partenza dell'itinerario, in corrispondenza del rifugio Memurubu" %}

## Bjørnbøl

Partiamo per il **Besseggen** verso le 9:10: l’itinerario prevede una prima lunga salita, una serie di sali-scendi intermedi, la cresta vera e propria e una discesa graduale verso lo Gjendesheim: il tutto per 6–8 ore di cammino.

{% include img.html img="besseggen_a-scaled.jpg" cap="Schema del percorso del Besseggen" link="https://besseggen.net/informasjon/hike-over-besseggen/?lang=en" %}

{% include img.html id=56 cap="Dopo il primo tratto in salita in mezzo al verde, cominciamo ad addentrarci in aree spolverate di neve" %}

Dopo una decina di minuti siamo già fermi, come la quasi totalità degli escursionisti, per toglierci di dosso un po’ di strati: su questo versante il vento si sente meno e la salita ci sta scaldando. I nostri zaini contengono praticamente solo indumenti caldi oltre che qualche snack, acqua e thermos. Il primo tratto prosegue così, una salita non ripidissima ma continua. Appena ci si alza un po’ rispetto alla quota del lago, il panorama, seppur ancora parzialmente coperto, si mostra spettacolare: la spolverata di neve di questa notte enfatizza i rilievi che ci circondano. Piano piano ci avviciniamo anche noi a zone coperte di neve: quando presente, si tratta di uno strato sottile e ancora morbido. Per fortuna niente ghiaccio!

{% include img.html id=50 cap="Al termine della prima lunga salita il percorso passa in prossimità di un piccolo specchio d'acqua con il monte Besshø sullo sfondo" %}

Proseguiamo salendo sempre più fra le alture innevate, costeggiando laghi dalle svariate tonalità di blu che contrastano con il bianco della neve. Ogni tanto lungo il sentiero compaiono cartelli che precisano le distanze dal Memurubu e dallo Gjendesheim. Comincia a delinearsi davanti a noi, in lontananza, il profilo del Besseggen vero e proprio che, come descritto da [Lonely Planet](https://shop.lonelyplanetitalia.it/prodotto/guida-di-viaggio-norvegia), appare piuttosto ripido e stretto (ma si tratterebbe solo di apparenza). Il cielo si apre e sprazzi di blu cominciano a predominare sulle nuvole. Terminata la prima lunga salita, costeggiamo un primo piccolo specchio d’acqua seguito, a breve, dal lago **Bjørnbøltjønne** con lo sfondo del monte [Besshø](https://en.wikipedia.org/wiki/Bessh%C3%B8): stando alle informazioni riportate sul [sito web del trekking](https://besseggen.net/information/?lang=en), qui è possibile riempire la borraccia presso il corso d’acqua che si incontra circa 200 m dopo il lago.

{% include img.html id=55 cap="L'acqua del ruscello che si incontra subito dopo il lago Bjørnbøltjønne è potabile" %}

## The Strip

Procedendo lungo il sentiero la nostra vista comincia a spaziare contemporaneamente su più laghi compreso il Gjende dal bellissimo colore verde acqua. Di tanto in tanto notiamo il ferry preso questa mattina attraversare il lago fra Gjendesheim e Memurubu.

{% include img.html id=53 cap="La vista sul lago Gjende dall'intenso colore verde acqua è spettacolare" %}

{% include img.html id=60 cap="Posto a quota 1374, il lago Bessvatnet si trova quasi 400 m più in alto del lago Gjende. Sulla destra si staglia la cresta Besseggen" %}

Siamo ormai circa a metà strada. Prima della salita alla cresta Besseggen vera e propria, ci fermiamo per bere un po’ di tè e mangiare una barretta al sole. Ci troviamo nella sezione del percorso nota come **The Strip** o **Bandet**, una piccola cresta che separa i laghi **Bessvatnet** e **Gjende**, posti a quote differenti (rispettivamente 1374 m e 984 m): lo scenario che ci circonda spazia a 360° ed è particolarmente suggestivo.

{% include img.html id=54 cap="La vista dei due laghi Gjende, dall'intenso color verde acqua, e Bessvatnet, dal tono blu scuro, posti a quote differenti, con i rilievi dello Jotunheimen National Park sullo sfondo, è impagabile" %}

Cerchiamo di capire se sia opportuno coprirsi o svestirsi per procedere sul Besseggen, dove non siamo sicuri ci sia possibilità di fermarsi e aprire lo zaino; qui dove siamo ora, al sole, si gode di un tepore che dubitiamo ci accompagnerà anche sulla cresta, quindi optiamo per coprirci.

{% include img.html id=59 cap="La sezione principale del Besseggen si svolge lungo la cresta che funge da spartiacque fra il lago Bessvatnet (nella foto) e il lago Gjende" %}

## Besseggen

Avevamo inteso da alcune recensioni su internet che, lungo un tratto della cresta, bisogna quasi arrampicarsi, procedendo con mani e piedi sulla roccia. Ok, il tratto è questo! Progressivamente il vento aumenta mentre ci arrampichiamo, fino a diventare, non solo fastidioso, ma quasi pericoloso, dandoci l’impressione di rischiare di volare giù da uno dei due lati della panoramica, seppur ampia, cresta. Alcuni ragazzi e due signore davanti a noi si fermano, non azzardandosi a procedere. Che si fa? Dopo un po’ di attesa, garbatamente li scavalchiamo e procediamo. Il vento rimane potente lungo tutta la cresta: impossibile fermarsi per una foto. In cima cala leggermente. Ci chiediamo come sarebbe percorrere il Besseggen in discesa: con questo vento, sicuramente più impegnativo!

{% include img.html id=70 cap="La progressione sulla cresta Besseggen prevede una 'quasi' arrampicata: per quanto semplice, in alcuni tratti è necessario aiutarsi anche con le mani. Il vento che soffia forte sulla cresta non è da sottovalutare" %}

{% include img.html id=63 cap="Dalla cresta Besseggen si gode di una magnifica vista sul lago Gjende. Di tanto in tanto il ferry Gjendesheim-Memurubu attraversa, solitario, lo spettacolare specchio d'acqua" %}

## Veslefjell

Terminata la cresta, decidiamo di proseguire fino alla cima vera e propria, **Veslefjell** (1743 m), che si raggiunge con una salita morbida, per poi fermarci a pranzare lì. Intanto il cielo si rannuvola. Arrivati sulla cima, cerchiamo un angolo un po’ riparato dal vento per consumare il nostro spuntino: siamo rapidi perché, senza sole ed esposti al vento, fa freddo.

{% include img.html img="IMG_20190704_141223 - veslefjell.jpg" cap="Terminata la cresta si prosegue facilmente fino a Veslefjell, spazzata dal vento" %}

Cominciamo la discesa di 5 km verso lo Gjendesheim, anche questa piuttosto comoda, almeno nel primo tratto. Incontriamo qualche escursionista che sale in direzione opposta a noi, approcciando quindi il Besseggen in discesa. Il cielo si apre di nuovo mentre percorriamo l’ultima parte del tragitto fino allo Gjendesheim, dove arriviamo poco dopo le 16: abbiamo completato l’itinerario in 7 ore, soste comprese. Ci fermiamo al rifugio per una cioccolata calda, scoprendo, nostro malgrado, che le bevande calde, pur con prezzi da bar, provengono invece da un distributore automatico. Bevuta la cioccolata seduti in uno dei tavoli all’aperto, prendiamo lo shuttle che ci riporta al parcheggio.

{% include img.html id=67 cap="Scendendo verso lo Gjendesheim si può ancora godere di magnifiche viste sul lago Gjende" %}

Prima di riprendere il nostro viaggio, visto il cielo sereno, decidiamo di ripercorrere la [**Valdresflye**](https://www.nasjonaleturistveger.no/en/routes/valdresflye) fino al belvedere [Rjupa](https://www.nasjonaleturistveger.no/en/routes/valdresflye?attraction=Rjupa), dove la vista spazia sul lago [Vinstre](https://en.wikipedia.org/wiki/Vinstre) e sulla [**Jotunheimvegen**](https://www.visitnorway.com/listings/jotunheimvegen%3A-bygdin-sk%C3%A5bu/6351/), sperando di riuscire a fare qualche scatto migliore rispetto a quelli di ieri l’altro. Con un po’ di pazienza, aspettando il passaggio di un banco di nuvole, riusciamo a strappare qualche foto decente.

## Slådalsvegen

A questo punto ci indirizziamo verso nord, intenti a percorrere un po’ di strada e a cercare una location per la notte. Vorremmo evitare strade a grande percorrenza come la E6, quindi, passando per [Vågåmo](https://www.nasjonalparkriket.no/en/vaga), imbocchiamo la [Slådalsvegen](https://no.wikipedia.org/wiki/Sl%C3%A5dalsvegen), a pagamento come le altre strade di montagna, che corre lungo il confine orientale dello [**Reinheimen National Park**](https://www.nasjonalparkriket.no/nasjonalparker/reinheimen-nasjonalpark). Anche qui il panorama è gratificante, peccato che il sole stia scomparendo dietro i monti. Ci fermiamo in un’ampia area di sosta nei pressi di un ruscello, segnalata su [park4night](https://park4night.com/lieu/97541//unnamed-road/norway/lesja-kommune#.XTQtQugzaUk). Un camper solitario è già posizionato in mezzo al prato. Qua e là pascolano pecore curiose che, mentre ceniamo, si avvicinano al furgone sbirciando dal vetro. Al sole si alterna una pioggerella mista a nevischio; stanchi ma soddisfatti della giornata, andiamo a dormire.

{% contentfor mymap %}
<iframe src="https://www.google.com/maps/d/u/0/embed?mid=1eDOmlqNRKrfT_hYQmBJ3ie2fAvB2j3-_" width="640" height="480"></iframe>

<iframe frameBorder="0" scrolling="no" src="https://www.wikiloc.com/wikiloc/spatialArtifacts.do?event=view&id=117141810&measures=off&title=off&near=off&images=off&maptype=H" width="500" height="400"></iframe>
{% endcontentfor %}

{% contentfor sidebar %}

**Info base trekking**  
Partenza: [Memurubu](https://www.memurubu.no/)  
Arrivo: [Gjendesheim](https://gjendesheim.dnt.no/en/)  
Distanza: 13.3 km  
Dislivello in salita: 950 m  
Durata: 6–8h
Tipologia itinerario: one way

**Logistica**  
Come spiegato sul [sito web dedicato](https://besseggen.net/information/?lang=en), il trekking è percorribile in entrambi i sensi: la maggior parte degli escursionisti sceglie di partire da [Memurubu](https://www.memurubu.no/) lasciando la macchina allo [Gjendesheim](https://gjendesheim.dnt.no/en/) in modo da prendere subito il [ferry](https://www.gjende.no/en/) ed essere poi indipendente (percorrendo il tragitto al contrario, invece, occorre terminarlo in tempo per poter prendere l’ultimo ferry per tornare allo Gjendesheim e al parcheggio)

[Reinsvangen long term parking](https://www.besseggen1743.no/en/home): 150 nkr/giorno, dotato di servizi igienici. Uno shuttle gratuito collega il parcheggio con il molo dei ferry presso lo Gjendesheim lodge

[Ferry](https://www.gjende.no/en/) Gjendesheim-Memurubu: 160 nkr/persona (si consiglia la prenotazione)

Il molo di attracco del [ferry](https://www.gjende.no/en/) presso [Memurubu](https://www.memurubu.no/) è dotato di servizi igienici compost

L’itinerario segue una traccia evidente, marcata con delle “T” (trail) dipinte sulle rocce con vernice rossa e con cartelli di legno ogni 1–2 km con l’indicazione della direzione da seguire e dei chilometri mancanti alla destinazione

Il tempo può cambiare molto rapidamente, quindi si consiglia di vestirsi a strati tenendo nello zaino indumenti caldi e impermeabili. La cresta Besseggen può essere molto ventosa

**Tips**  
Pedaggio [Slådalsvegen](https://no.wikipedia.org/wiki/Sl%C3%A5dalsvegen): 50 nkr (solo carta di credito)

Se non diversamente specificato i siti visitati sono ad accesso gratuito

{% endcontentfor %}
