---
layout: post
title: Fiordi ovest
tags: [fiordi]
cat: iceland

gallery_url: https://photos.app.goo.gl/qWcGJFYsx1HiiFK86
pics: 2018-07-28-iceland
day: "12"
teaser: /assets/img/{{post.pics}}/teaser/{{post.day}}.jpg
---

{% google_photos page.gallery_url none %}


{% include img.html img="IMGP9660.jpg" cap="Il molo solitario sulla spiaggia di Valþjófsdalsvegur" %}

Ci svegliamo alle 8:15 ma anche oggi spegniamo la sveglia e rimaniamo un po' di più sotto alle coperte. Ste ha preso freddo ieri e rimane tutto imbacuccato mentre io esco dal furgo che si inonda di sole, trovandomi di fronte un cielo bluissimo. Non c'è una nuvola! Facciamo colazione e scopriamo che il latte preso il giorno prima è andato a male in quanto viene fuori dal cartone tutto raggrumato. Strano, la data di scadenza è della prossima settimana! Non lo assaggiamo neanche e lo cestiniamo. Solo più tardi ci renderemo conto che forse si era solo raggrumato iniziando a diventare panna/burro per via della tanta strada sterrata percorsa. Mentre Ste riposa ancora un po' faccio un giro per la spiaggia a fare foto. Una sterna artica sembra infastidita dalla mia presenza, dal momento che mi continua a volteggiare sopra, sempre a più breve distanza: probabilmente sono nel territorio dove ha nidificato. Torno al furgo che ancora splende il sole e ripartiamo. Riprendiamo la strada n. 60 e in breve, attraverso una galleria, arriviamo a Ísafjörður, la principale città della regione. Il solo splende ancora (a volte entrando e uscendo dalle gallerie abbiamo trovato il tempo completamente cambiato) e la cittadina nel fiordo risulta piacevole. Facciamo una mini spesa al supermercato Bonus (l'ultimo prima della penisola di Snæfellsnes e il primo da un bel po'), il rifornimento al N1 e laviamo la macchina con le pompe a disposizione nella stazione di servizio. Ci rimettiamo in marcia percorrendo i vari piccoli fiordi che si trovano all'interno del più grande Ísafjarðardjúp verso est. All'imbocco dell'Álftafjörður troviamo il grazioso piccolo abitato di Súðavík, caratterizzato da una serie di case dai colori accesi. Lungo l’Hestfjörður avvistiamo una foca! O meglio, vediamo una coppia fotografare qualcosa e notiamo su uno scoglio una foca che prende il sole. Scendiamo anche noi con reflex e cavalletto per documentaria. Rimane placida sul suo scoglio continuando però a controllarci. Riusciamo ad avvicinarci parecchio. Un po' ad effetto catena, altre macchine si fermano vedendoci fotografare e si uniscono a noi. La foca non delude le aspettative e si lascia fotografare. Nell'ansa di questo stesso fiordo troviamo anche la bellissima area di sosta segnalata da Roberto Salini Dvergasteinn, in cui però non ci fermiamo, essendo ancora presto per il pranzo. Nel fiordo successivo, Skötufjörður, troviamo invece un'area appositamente dedicata all'osservazione di una piccola colonia di foche che se ne stanno beatamente spaparanzate a prendere il sole. Ci fermiamo a mangiare verso le 14:30 in una piazzola lungo la strada lato mare e pranziamo con zucchine e uova sode saltate in padella. Dopo una pennica di Ste, verso le 16 ripartiamo alla volta delle due pozze geotermali In fondo al Mjóifjörður. L'idea é di andare in una delle due pozze e poi farsi una doccia presso il campeggio Heydalur, che abbiamo contattato telefonicamente stamattina per verificare che ci facessero anche solo docciare. Alla fine la struttura, che dispone di cottages, ristorante e di una propria hot pool alimentata da acqua geotermale, ci fa pagare 500 isk a testa per l'uso di hot pool, piscina e docce. Dal momento ne siamo entrambi abbastanza stanchi e provati nonché sporchi, rinunciamo alla pozza geotermale per la hot pool di Heydalur, che non è la stessa cosa, ma che é comunque molto piacevole. Esploriamo anche il capanno della piscina che odora fortemente di cavallo: notiamo una serie di selle appese al muro con i nomi dei relativi cavalli proprietari. Il capanno ospita anche una serie di piante rigogliose (sembra infatti un incrocio fra una serra, una stalla e una piscina!). L'acqua della piscina è fredda ma, in fondo ad essa, c'è una vasca idromassaggio fumante: entriamo dentro e godiamo l'acqua calda tutta per noi. Lessi a puntino ci concediamo una lunga doccia . Nell'operazione di asciugatura capelli mi rendo conto di quanto i miei siano intricati e ne spezzo parecchi prima di riuscire a domarli. Abbandono il bagno lasciando parte del mio scalpo sul pavimento. Ci rimettiamo in marcia alle 19:30 con la sensazione di esserci lessati, pronti per infilarci sotto le coperte. Decidiamo di uscire da questo stretto fiordo la cui strada è sterrata e di fermarci alla prima piazzola buona. Passiamo davanti a un'altra hot pool, la Hörgshlidarlaug, proprio accanto alla strada. Ci fermiamo in una sterrata laterale con area picnic non particolarmente sexi lungo la strada Djúpvegur, ma di meglio non siamo riusciti a trovare e vorremmo fermarci. Scaldiamo una brioches gigante ai semi di sesamo e di papavero e cuciniamo una zuppa agli asparagi. Alle 23 ci infiliamo sotto alle coperte con ancora parecchia luce fuori.



{% contentfor mymap %}
<iframe src="https://www.google.com/maps/d/embed?mid=1aCwRwopfWlej83A3MA2SiBxpW7B2nnZj&ehbc=2E312F" width="640" height="480"></iframe>
{% endcontentfor %}

{% contentfor sidebar %}
**Tips**  

Se non diversamente specificato i siti visitati sono ad accesso gratuito
{% endcontentfor %}