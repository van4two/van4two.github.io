---
layout: post
title: Fiordi est
tags: [scogliere, fiordi]
cat: iceland

gallery_url: https://photos.app.goo.gl/P7VpaVGc6CMoSQYV8
pics: 2018-07-28-iceland
day: "06"
teaser: /assets/img/2018-07-28-iceland/teaser/06.jpg
---

{% include img.html img="IMGP7922.jpg" cap="Percorrendo la strada costiera lungo i fiordi est, all'improvviso compare il faro di Hafnarnes" %}

Ci svegliamo nella [spiaggia](https://www.park4night.com/lieu/39281//Picnic-area#.XDO_8jAo_if) della **Hvalnes Nature Reserve** dove abbiamo trascorso la notte e ci avventuriamo ad esplorarla. Troviamo pecore che brucano non lontane dall’acqua ma che si spaventano non appena ci avviciniamo.

## Fauskasandur

Ci rimettiamo sulla strada e, poco oltre il capo, troviamo il sole che illumina una bellissima costa rocciosa articolata da promontori e piccoli faraglioni. Ci fermiamo in un’[area picnic](https://park4night.com/lieu/111259/#prettyPhoto) con vista spettacolare sulla bellissima spiaggia nera di **[Fauskasandur](https://mapcarta.com/17609446)**, caratterizzata da un unico faraglione imponente. Avremmo dovuto dormire qui!! Bellissima!

{% include img.html img="IMGP7764.jpg" cap="La solitaria spiaggia nera di Fauskasandur, battuta dal vento e dalle onde" %}

## Djúpivogur

Procediamo sul Ring che asseconda il profilo della costa, fino al porticciolo di **[Djúpivogur ](https://guidetoiceland.is/travel-iceland/drive/djupivogur)**in cui facciamo un giro a piedi, osservando da lontano il relativo faro posto sul capo settentrionale. Si tratta del primo di numerosi fari di questa tipologia che vedremo lungo il viaggio: basso, tozzo, a pianta quadrata, tinteggiato di arancione con infissi bianchi e lanterna centrale rossa.

{% include img.html img="IMGP7822.jpg" cap="Dal molo in fondo al porticciolo di Djúpivogur è visibile faro che porta lo stesso nome, tozzo e squadrato" %}

Al molo più remoto del porto troviamo attraccata una nave blu e bianca caratterizzata da una insolita linea orizzontale gialla: questa associazione di colori non ci suona nuova. Sullo scafo leggiamo: “[National Geographic Explorer Nassau](https://www.nationalgeographic.com/expeditions/ships/national-geographic-explorer/)”. Un membro dell’equipaggio si affaccia, allora gli chiediamo dove siano diretti. Stanno per salpare per la Groenlandia dove arriveranno in quattro giorni. Ci mettiamo a fantasticare su come sarebbe intraprendere un viaggio di quel genere e che tipo di “esploratori” ospiti la nave: ricercatori universitari? studiosi indipendenti? o semplici turisti avventurosi?

{% include img.html img="IMGP7800-839.jpg" cap="In esplorazione nel semideserto piccolo porto di Djúpivogur; al molo in fondo al porto è attraccata la “National Geographic Explorer Nassau" %}

## Berufjörður e Fáskrúðsfjörður

Riprendiamo il nostro itinerario, finalizzato all’esplorazione dei [fiordi est](https://guidetoiceland.is/travel-iceland/drive/east-fjords) dell'Islanda: dal momento che sono numerosi e che visitarli tutti percorrendoli integralmente non è pensabile – almeno non nel tempo che abbiamo a disposizione – decidiamo di concentrarci sul Seyðisfjörður e sul Borgarfjörður, per raggiungere i quali la strada passa necessariamente per [**Egilsstaðir**](http://www.visitegilsstadir.is/en). Possiamo quindi scegliere fra tre possibili itinerari: il vecchio tracciato del Ring, che segue la costa fino a [Breiðdalsvík](https://breiddalsvik.is/) per poi spostarsi nell’interno lungo la attuale strada n. 95; l’odierno percorso del Ring, che rimane sul mare fino a Reyðarfjörður per poi puntare direttamente verso Egilsstaðir; la ”scorciatoia” lungo la strada n. 939 che sfrutta l’[**Öxi pass**](https://www.dangerousroads.org/europe/iceland/6361-%C3%B6xi-pass.html), molto panoramico a detta della [Lonely Planet](https://shop.lonelyplanetitalia.it/prodotto/guida-di-viaggio-islanda), che permette di accorciare il tragitto immettendosi direttamente sulla n. 95. Incuriositi inizialmente da quest’ultima possibilità, che però è sconsigliata in caso di nebbia e maltempo, optiamo alla fine per il tracciato dell’attuale Ring, sia perché nelle zone interne intravediamo dense nuvole, sia perché il tratto di costa percorso fino a questo momento ci ha decisamente catturati e preferiamo restare il più possibile sul mare.

{% include img.html img="IMGP7859.jpg" cap="Lungo le anse dei fiordi sono visibili “gabbie a mare” per allevare i salmoni" %}

La strada prosegue quindi costeggiando i fiordi: il primo che incontriamo è il [**Berufjörður**](https://guidetoiceland.is/travel-iceland/drive/berufjordur) seguito, dopo una serie di anse meno pronunciate, dal [**Fáskrúðsfjörður**](https://icelandtravelguide.is/locations/faskrudsfjordur-village/). Il cielo sereno esalta il verde dell’erba e il blu del mare. Vediamo “gabbie a mare” per l’allevamento del salmone, una fattoria isolata dal tetto rosso fuoco che si specchia nell’acqua del fiordo e il minuscolo grazioso porticciolo di **[Stöðvarfjörður ](https://www.lonelyplanetitalia.it/destinazioni/islanda/stoedjvarfjoerdjur)**.

## Hafnarnes

Prima di percorrere il Fáskrúðsfjörður, intravediamo da lontano il coloratissimo faro di [**Hafnarnes**](https://www.east.is/en/place/hafnarnes-lighthouse), molto simile nelle fatture a quello di Djúpivogur. Un sentiero consente di raggiungerlo a piedi. La piccola e tozza struttura quasi cubica si presenta intonacata e interamente tinteggiata di arancione acceso, eccetto che per la porta di ingresso, bianchissima, e la grande lanterna, color rosso fuoco, che quasi pare sproporzionata su questo faro “nano”.

{% include img.html img="IMGP7917.jpg" cap="Anche il faro di Hafnarnes mostra i classici caratteri dei fari islandesi: si presenta infatti basso e squadrato, tinteggiato di arancione" %}

Ora la strada costeggia la prima parte del fiordo per poi dirigersi nell’entroterra, riaffacciandosi sulla costa per un breve tratto in corrispondenza del più profondo [**Reyðarfjörður**](https://www.east.is/en/destinations/communities/reydarfjordur). Da qui rapidamente raggiungiamo [Egilsstaðir](http://www.visitegilsstadir.is/en) dove ci procuriamo un po' di viveri presso il supermercato [Nettò](https://netto.is/).

## Seyðisfjörður

Il nostro programma prevede ora di muoverci verso il Seyðisfjörður dove si annida il grazioso omonimo paesino. La strada n. 93, **[Seyðisfjarðarvegur](https://it.wikipedia.org/wiki/Sey%C3%B0isfjar%C3%B0arvegur)**, dove è stata girata la [scena](https://www.youtube.com/watch?time_continue=1&v=cT_Wuzag6VU) del film *[The secret life of Walter Mitty](https://it.wikipedia.org/wiki/I_sogni_segreti_di_Walter_Mitty)* con la longboard, è spettacolare! Montiamo la gopro e ci godiamo il paesaggio e le curve pronunciate del nastro d’asfalto perimetrato da paletti gialli, ascoltando la colonna sonora del film.

{% include img.html img="IMGP7975-1539.jpg" cap="Il piccolo abitato di Seyðisfjörður si specchia nel fiordo che porta lo stesso nome; merenda energizzante presso il bar del Nordic restaurant" %}
 
Arriviamo al grazioso abitato di **[Seyðisfjörður](https://www.visitseydisfjordur.com/)**, situato nella parte più protetta del lungo fiordo omonimo. Adocchiamo un bel baretto, il [Nordic restaurant](https://hotelaldan.is/en/restaurants-in-seydisfjordur/), annesso all’[Hotel Aldan](https://www.facebook.com/aldanhotel/) e ci fermiamo a fare merenda: ordiniamo una cioccolata calda (praticamente latte e Nesquik) e una fetta di torta al caramello (un po’ sostanziosa ma valida), scoprendo che barista e cameriera sono italiani, trasferitisi qui da un paio di mesi. Rifocillati, torniamo fuori al vento ed esploriamo il piccolo abitato scoprendo la strada colorata che conduce alla chiesetta azzurra [Bláa kirkjan](https://www.visitseydisfjordur.com/is/project/blaa-kirkjan/) e i tanti scorci che vedono le case specchiarsi nell’acqua del fiordo.

{% include img.html img="IMGP7961-947.jpg" cap="La chiesetta azzurra Bláa kirkjan si raggiunge percorrendo un breve sentiero dalle mattonelle che ricalcano i colori dell'arcobaleno; alcune abitazioni di Seyðisfjörður mostrano colori sgargianti" %}

Ripercorriamo in senso opposto la strada n. 93 fino a raggiungere Egilsstaðir, dove ci fermiamo al [campeggio](https://park4night.com/lieu/110736/#.XDkL5VySPic) del paese per la notte.

{% contentfor mymap %}
<iframe src="https://www.google.com/maps/d/embed?mid=1U290yH9fVQndFG60VB08tNe_MGHNRUAn&ehbc=2E312F" width="640" height="480"></iframe>
{% endcontentfor %}

{% contentfor sidebar %}
**Tips**  
[Egilsstaðir Camping site](http://www.visitegilsstadir.is/en/where-to-stay/egilsstadir-camping-ground): 1900 isk a persona + tasse

Se non diversamente specificato i siti visitati sono ad accesso gratuito
{% endcontentfor %}