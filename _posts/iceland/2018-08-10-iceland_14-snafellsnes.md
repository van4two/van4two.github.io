---
layout: post
title: Snæfellsnes
tags: []
cat: iceland

gallery_url: https://photos.app.goo.gl/qWcGJFYsx1HiiFK86
pics: 2018-07-28-iceland
day: "14"
teaser: /assets/img/{{post.pics}}/teaser/{{post.day}}.jpg
---

{% google_photos page.gallery_url none %}

{% include img.html img="IMGP9790.jpg" cap="Lungo la penisola di Skorradal" %}

Sveglia alle 7: anche oggi rimaniamo un po' di più a letto. Sentiamo belare delle pecore che si sono avvicinate parecchio al furgone. Facciamo colazione con latte, biscotti, Nutella e caffè e riprendiamo la strada. È nuvolo ma pare potersi aprire. Per curiosità procediamo per la strada secondaria lungo la quale abbiamo dormito, fino al minuscolo abitato di Bjarnarhöfn dove si trova il museo degli squali. Qui in Islanda, per attrarre turisti, chiunque si sta inventando il museo di qualcosa imbastendolo con quanto a disposizione! Torniamo sulla strada principale e raggiungiamo Grundarfjördur: dal momento che sta uscendo il sole, rimandiamo la visita al paese per recarci direttamente ai piedi del monte Kirkjufell, immortalato in tante fotografie insieme alla cascata Kirkjufellsfoss dal lato in cui appare conico. Ci sono già delle persone, infatti. Con cavalletto e ND filter facciamo diversi tentativi di scatto con il sole, con le nuvole, con luci diverse, fino ad essere soddisfatti. Torniamo al paese dove raggiungiamo il porticciolo, quello in cui è stata girata la scena del film The secret life of Walter Mitty in cui il protagonista arriva in Islanda a Erkigsnek e prende la bici. Compriamo due brioches salate al supermercato locale e ci rimettiamo in marcia. Sono già le 10:30. Abbandoniamo la strada n. 54 per la n. 574, anch'essa asfaltata, che permette di raggiungere la parte più esterna della penisola. Ci fermiamo a fotografare la chiesetta Ingjaldshóll, che si staglia, bianca con il tetto rosso, in mezzo alla campagna contro il verde delle colline. Pare ci sia all'interno un dipinto raffigurante Cristoforo Colombo ma troviamo la chiesa chiusa. Proseguiamo  fino a vedere, poco lontano dalla strada, il cratere Saxhöll. Si tratta di un cono di scorie vulcaniche situato nell'ampia distesa lavica di Neshraun. Parcheggiamo ai suoi piedi e saliamo la scala in corten che porta alla cima. Da qui si vede bene il ghiacciaio Snæfellsjökull sul quale, nel Viaggio al centro della Terra di Jules Verne, si troverebbe l'accesso al percorso che condurrebbe appunto al centro del globo. Guidiamo ancora un po' fino al parcheggio situato in prossimità delle spiagge nere di Djúpalónssandur e Dritvík, dotato di wc. Prima di visitare le spiagge pranziamo con le ottime brioches prese stamattina e le uova con zucchine preparate la sera precedente. Facciamo un giro sulla lunga spiaggia nera costituita da sabbia molto scura e ciottoli grigiastri. In qua e in lá spuntano formazioni rocciose e laviche che ricordano dei troll. Troviamo anche i resti arrugginiti del relitto del peschereccio inglese Eding, naufragato nel 1948. Verso le 14:30 ci rimettiamo in marcia: la tappa successiva è Ytri Tunga, spiaggia di rocce dove si può avvistare una colonia di foche. Ci avventuriamo fra i massi e gli scogli dove vediamo un gruppetto di persone ma presto ci rendiamo conto che la marea sta salendo e che rischiamo di dover andare a mollo per tornare a riva. Intravediamo il musino di una foca in lontananza entrare e uscire dall'acqua. Saltando da un masso all'altro, con l'acqua che sale a vista d'occhio, rientriamo in spiaggia e alla macchina. Alle 15:45 siamo di nuovo sulla strada, percorrendo la parte meridionale della penisola in direzione est. La prossima tappa è la Landbrotalaug hot spring: in realtà troviamo due pozze, una, che sembra più che altro una pozzanghera, con pochissima profondità, dove c’è già un'allegra famigliola spaperante. E una seconda, davvero minuscola, un buchetto insomma, largo al massimo per due persone. Arrivati alla prima, io che a momenti mi rompo un dito del piede per camminare tra i sassi e il fango in infradito, ci fermiamo ed immergiamo. Per stare al caldo dell'acqua bisogna praticamente mettersi sdraiati. E così facciamo. Notiamo il punto in cui dovrebbe trovarsi la seconda pozza, quella più piccola, per via di un piccolo agglomerato di persone. Ogni tanto si intravede qualcuno con asciugamano e ciabatte di gomma che cammina fra i cespugli in cerca delle pozze. Questa in cui siamo immersi ha il fondo sabbioso/fangoso e risulta quindi un po' torbida. Per curiosità andiamo a vedere anche la seconda pozza, praticamente una bacinella! Vi troviamo tre bimbi ammollo sorvegliati dai genitori. Torniamo al furgone e ci rivestiamo. Sono le 17:15 e ci volgiamo a concludere l'itinerario sulla penisola di Snæfellsnes. In breve arriviamo a Borgarnes dove facciamo acqua alla stazione di servizio N1 e io cerco di medicarmi il piede alla meglio. Dopo un latte caldo con cioccolata (Nutella), ripartiamo alla ricerca di un posto dove dormire. Ci infiliamo per la strada n. 50 verso il lago di Skorradalsvatn e scopriamo un paesaggio magico di casette in legno, probabilmente di villeggiatura. Troviamo un ottimo slargo dove fermarci a pernottare ma è oggettivamente molto vicino al piccolo campeggio di  Selsskógur immerso nel verde. Dopo un rapido summit decidiamo di dormire nel campeggio per evitare problemi: è molto essenziale ma amichevole e pulito, con doccia calda senza gettoni (anche se una unica per tutti) e angolo per lavare i piatti. Essendo a gestione famigliare non c'è nessuno e dovrebbe passare una persona una volta al giorno per i pagamenti altrimenti c'è una cassettina dove lasciare i contanti. Facciamo un'infinita doccia bollente e cuciniamo cous cous con fagioli rossi, mentre arriva l’addetto ai pagamenti. C'è un bellissimo tramonto nel cielo. Alle 10:30 stiamo già dormendo.

{% contentfor mymap %}
<iframe src="https://www.google.com/maps/d/embed?mid=1MUdoYkzzkdKcK6cf8PJGEDNOyEEY3ivH&ehbc=2E312F" width="640" height="480"></iframe>
{% endcontentfor %}

{% contentfor sidebar %}
**Tips**  

Se non diversamente specificato i siti visitati sono ad accesso gratuito
{% endcontentfor %}
