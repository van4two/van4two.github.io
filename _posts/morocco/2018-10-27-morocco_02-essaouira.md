---
layout: post
title: Da Essaouira a Marrakech
tags: []
cat: morocco

gallery_url: https://photos.app.goo.gl/TJapaCQ7ZUjBVBrx7
pics: 2018-10-25-morocco
day: "02"
teaser: /assets/img/2018-10-25-morocco/teaser/02.jpg
---

{% google_photos page.gallery_url none %}

{% include img.html id=1 cap="File di barche blu nel porto di Essaouira" %}

Ci svegliamo di soprassalto al richiamo del muezzin delle 6 del mattino. A parte il fatto che non ci eravamo ancora documentati a dovere sulla faccenda e no conoscevamo orari e modalità della chiamata alla preghiera, il canto del muezzin è talmente potente che pare quasi essere immediatamente fuori dalla porta della nostra stanza. L'acqua della doccia scorre solo fredda, come ieri sera: rinunciamo. Dopo aver fatto colazione al bar sotto il b&b, il Cafè de France, ci dirigiamo a piedi verso la spiaggia e, in realtà, entriamo nell'area del porto dove l'odore di pesce è nauseabondo ma dove assistiamo anche a scene di vita quotidiana decisamente interessanti come le reti che vengono ripiegate, la cernita del pesce con l’intorno di gabbiani affamati, ragazzi dalle barche che lanciano sul molo ceste stracolme di pescetti. Dopo aver documentato accuratamente quanto più possibile, recuperiamo le valigie al b&b, riprendiamo la macchina, intonsa, e ci dirigiamo verso Marrakech. Lungo la strada notiamo alcuni alberi con i rami carichi di capre arrampicate! Probabilmente per mangiare i frutti dell'argan. Proseguiamo fino ad avvicinarci alla città dove abbiamo studiato diverse soluzioni di parcheggio in modo da tenerci pronti alla confusione e al traffico che troveremo. Raggiungiamo abbastanza facilmente il primo parcheggio che però è murato di macchine e non accessibile. Proviamo a parcheggiare in una strada chiusa dove però ci viene detto che non possiamo lasciare la macchina la notte; lo stesso avviene in un altro parcheggio dove in realtà i cartelli prevedono una tariffa anche per la notte. Alla fine puntiamo il secondo parcheggio ufficiale dove ci viene fatta parcheggiare la macchina ma ci viene chiesto di lasciare le chiavi in quanto, quando arriviamo, sono rimasti liberi solo posti riservati. Un po' scettici, alla fine, lasciando la macchina completamente vuota, consegnamo le chiavi e, sotto la pioggia, ci avviamo al Riad Rose du Desert che si trova a 10' a piedi. Lo raggiungiamo, infilandoci dentro ad un souq, e veniamo accolti con calore dal gestore, un ragazzo marocchino che parla benissimo l'inglese e che ci fa accomodare nella nostra stanza portandoci del tè alla menta. Ci riprendiamo un attimo nella nostra deliziosa stanza che affaccia su una corte interna con decorazioni tipiche e studiamo l'itinerario del pomeriggio alla scoperta della parte nord della medina. Bardati per la pioggia ci avviamo e, poco dopo che siamo usciti, inizia a diluviare. Ci rifugiamo sotto una tettoia in stuoie di canne che regge per un po' fino a che comincia a gocciolare. Allora ci spostiamo dalla parte opposta del vicolo, sotto la veranda metallica del retro della panetteria. Sentiamo un ottimo profumo e, non avendo ancora pranzato, chiediamo se possiamo comprare due pagnotte calde e croccanti appena sfornate, 2 dh in totale. Nel frattempo cala un po' la pioggia, quindi ci avviamo a piedi gustando le nostre pagnotte. In un baracchino notiamo bottiglie di orangina e ne compriamo una, bella fresca. Ci dirigiamo verso la Ben Youssef Madrasa, una scuola coranica, scoprendo che, presto, gli stretti vicoli si trasformano in souq coperti dove perdiamo l'orientamento con facilità. Nei souq si alternano bancarelle che vendono qualunque genere di prodotto, dal cibo, alle spezie, alle tajine, alle ceramiche, ai prodotti in pelle, a quelli legati all'argan, a bevande, a selle per dromedari! Dopo un po' ci rendiamo conto di non capire nemmeno più come siamo orientati. Solo quando finalmente sbuchiamo in una strada a cielo aperto riusciamo a comprendere dove ci troviamo. In breve raggiungiamo la medersa che, però, è chiusa per restauro! A questo punto facciamo dietro front verso la piazza principale Jemaa el-Fna per la quale troviamo anche un corridoio preferenziale attraverso i souq. I venditori delle varie bancarelle sono relativamente insistenti ma, quando ci vedono decisi, ci lasciano stare; sono comunque infastiditi dalle fotografie e spesso chiedono soldi se si rendono conto di essere stati immortalati. Riprende a piovere, con uno scroscio vero e proprio e la vita nel souq si ferma: piove ovunque dalle varie tettoie e occorre trovare un angolino asciutto per ripararsi. Alcuni tendoni si gonfiano di pioggia e sembrano lì lì per esplodere e riversare addosso alla gente tutta l'acqua. Appena cala un po' riprendiamo il nostro itinerario e sbuchiamo nella piazza principale. Piove ancora e forse questo condiziona un po' la frequentazione della piazza stessa che, in alcune parti, è piuttosto sgombra. In altre invece agglomerati di persone e banchetti attirano la nostra attenzione, subito catturata dagli incantatori di serpenti. Alcuni tizi girano con vesti strane, altri vendono spremute di arancia, altri ancora oggetti di vario genere. Facciamo il giro della piazza e poi ci dirigiamo verso la Koutoubia, la moschea principale. L'attraversamento della strada per raggiungere la moschea è a dir poco un'impresa! Motorini e taxi paiono non rispettare il rosso e il semaforo pedonale passa direttamente dal verde al rosso, senza avvisaglie. Raggiungiamo la Koutoubia e riprende a diluviare. Ci ripariamo sotto l'arcata di una porta chiusa insieme ad altre persone e, appena cala un po', torniamo verso Jemaa el-Fna. Piano piano le bancarelle del giorno stanno sbaraccando e vengono sostituite da tendoni numerati con sotto tavolacci di legno e cucine improvvisate. Al nostro passaggio tutti ci propongono quello che stanno cucinando o ci mostrano quello che stanno mangiando gli altri turisti. Ste viene catturato dal banchetto n. 114, Chez Mbarek, che fa cous cous e carne alla griglia. Riprende a piovere, siamo fradici. Avendo anche bisogno del bagno entriamo in un bar abbastanza sciccoso che affaccia lungo la piazza, L’Adresse, chiaramente rivolto ai turisti. Purtroppo i piccoli esercizi dei locali sembrano talmente essenziali che dubitiamo siano dotati di servizi igienici. Ste ordina una crepes al formaggio mentre io approfitto appunto del bagno. La crepes si fa attendere parecchio ma quando ci viene finalmente servita, la troviamo gustosa, abbastanza economica considerando il contesto (40 dh) e nel frattempo ci siamo scaldati per bene. Torniamo fuori, gironzoliamo un altro po' e alla fine ci dirigiamo verso il banchetto n. 114 dove veniamo riconosciuti come quelli passati poco prima e accolti con un applauso e con un pezzo di una canzone di Shakira un po' storpiata, trattamento che vedremo riservato a tutti i turisti che si fermano. Ci vengono date due pagnotte mollicce e il menù: prendiamo entrambi il couscous, alle verdure io, alla carne mista Ste. Vicino a noi si siedono due spagnoli che prendono del pesce. Discreti nel sapore e abbondanti nelle porzioni, finiamo i nostri piatti e, essendo già buio (sono circa le 20:30) torniamo al b&b dove, dopo una bella doccia calda, ci addormentiamo a letto.


{% contentfor mymap %}
<iframe src="https://www.google.com/maps/d/embed?mid=18pJUCHjG25ihIfrLpTd9eVyY2uTczq5I&ehbc=2E312F" width="640" height="480"></iframe>
{% endcontentfor %}

{% contentfor sidebar %}

**Tips**

{% endcontentfor %}